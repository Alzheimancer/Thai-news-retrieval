{
  "id": 572858,
  "title": "นาแปลงใหญ่ จ.ปทุมธานี ผลิตข้าวครบวงจร | เดลินิวส์",
  "description": "นางสาวชุติมา บุณยประภัศร รัฐมนตรีช่วยว่าการกระทรวงเกษตรและสหกรณ์ เปิดเผยถึงการลงพื้นที่ตรวจเยี่ยมการขับเคลื่อนการดำเนินงานตามแผนการผลิตและการตลาดข้าวครบวงจรและแผนปฏิบัติงานเกษตรอินทรีย์ พร้อมพบปะเกษตรกรในพื้นที่แปลงใหญ่ จ.ปทุมธานี  ",
  "keywords": "นาแปลงใหญ่ จ.ปทุมธานี ผลิตข้าวครบวงจร  ปฏิบัติงานเกษตรอินทรีย์  พบเกษตรกร,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "agriculture",
  "content": "        นางสาวชุติมา บุณยประภัศร รัฐมนตรีช่วยว่าการกระทรวงเกษตรและสหกรณ์ เปิดเผยถึงการลงพื้นที่ตรวจเยี่ยมการขับเคลื่อนการดำเนินงานตามแผนการผลิตและการตลาดข้าวครบวงจรและแผนปฏิบัติงานเกษตรอินทรีย์ พร้อมพบปะเกษตรกรในพื้นที่แปลงใหญ่ จ.ปทุมธานี เมื่อวันก่อนว่า เพื่อติดตามการดำเนินงานในเรื่องข้าวครบวงจรของนาแปลงใหญ่และเกษตรอินทรีย์ในพื้นที่         โดยได้ร่วมประชุมกับหน่วยงานของกระทรวงเกษตรและสหกรณ์ กระทรวงมหาดไทย กระทรวงพาณิชย์ และธนาคารเพื่อการเกษตรและสหกรณ์การเกษตร (ธ.ก.ส.) เพื่อรับทราบผลการปฏิบัติการผลิตข้าวครบวงจรและนาแปลงใหญ่ ซึ่งกระทรวงเกษตรและสหกรณ์ให้ความสำคัญในการทำเกษตรในรูปแบบแปลงใหญ่ เพราะจะทำให้เกษตรกรมีการรวมกลุ่มกันอย่างเข้มแข็งและผลิตสินค้าที่มีคุณภาพ สามารถลดต้นทุนการผลิตและเพิ่มผลผลิต ทางรัฐบาลโดยหน่วยงานที่เกี่ยวข้องจะเข้ามาให้ความรู้และช่วยเหลือทั้งในเรื่องปัจจัยการผลิตที่จำเป็น แหล่งน้ำ พร้อมเน้นย้ำให้หน่วยงานที่เกี่ยวข้องเร่งเข้าดำเนินการแก้ไขปัญหาในพื้นที่หากส่วนใดยังมีปัญหาอยู่ และให้มีการติดตามผลการแก้ไขปัญหาอย่างต่อเนื่อง         “การดำเนินโครงการระบบส่งเสริมการเกษตรแบบแปลงใหญ่ (นาแปลงใหญ่) ในปีงบประมาณ 2560 กระทรวงเกษตรและสหกรณ์ มีนโยบายเปลี่ยนแปลงเงื่อนไขและหลักเกณฑ์การพิจารณาเข้าร่วมเพื่อเพิ่มโอกาสให้เกษตรกรสามารถเข้าร่วมโครงการได้เพิ่มขึ้น โดยปรับแก้เกณฑ์การเข้าร่วมจากการรวมกลุ่มเกษตรกรอย่างน้อย 50 รายและพื้นที่ไม่น้อยกว่า 1,000 ไร่ เป็นการรวมกลุ่มเกษตรกรอย่างน้อย 30 ราย และพื้นที่รวมกันตั้งแต่ 300 ไร่ขึ้นไป”นางสาวชุติมา กล่าว         ทั้งนี้เกณฑ์การพิจารณาในส่วนของการรวมกลุ่มจะเน้นการรวมกลุ่มที่มีการแบ่งหน้าที่ในด้านต่าง ๆ เช่น ด้านเมล็ดพันธุ์ ปุ๋ย ศัตรูพืช (อารักขาพืช) และด้านเครื่องจักรกลการเกษตร หากพื้นที่ไม่เหมาะสมตาม Agri Map ก็จะพิจารณาว่าสามารถปรับปรุงเปลี่ยนแปลงให้        เหมาะสมกับการปลูกข้าวได้หรือไม่ มีน้ำเหมาะสมต่อการปลูกข้าวหรือสามารถจัดหาแหล่งน้ำที่เพียงพอได้ และให้กลุ่มเกษตรกรที่สนใจสามารถสมัครได้เอง        โดยมีวิธีการรับสมัคร คือ จัดทำใบสมัครเข้าร่วมแปลงใหญ่ที่มีข้อมูลพื้นฐานกลุ่มเกษตรกรและพื้นที่เพาะปลูก เพิ่มสถานที่รับสมัครที่สำนักส่งเสริมการผลิตข้าว ศูนย์เมล็ดพันธุ์ข้าว ศูนย์วิจัยข้าว และสำนักงานเกษตรอำเภอ โดยมีขั้นตอนการพิจารณาอนุมัติที่สะดวกและรวดเร็ว ภายใต้การพิจารณาของคณะกรรมการขับเคลื่อนนโยบายของกระทรวงเกษตรและสหกรณ์แบบเบ็ดเสร็จ (Single Command : SC) จากนั้นจึงแจ้งคณะอนุกรรมการพัฒนาการเกษตรและสหกรณ์จังหวัดทราบ ซึ่งการดำเนินการส่วนนี้แล้วเสร็จตั้งแต่เดือนกุมภาพันธ์ที่ผ่านมา        ด้าน นายอนันต์ สุวรรณรัตน์ อธิบดีกรมการข้าวกล่าวเพิ่มเติมว่า สำหรับผลการดำเนินโครงการระบบส่งเสริมการเกษตรแบบแปลงใหญ่ (นาแปลงใหญ่) ในปี 2560 ขณะนี้มีจำนวน 1,175 แปลง พื้นที่ 1,791,632 ไร่ แบ่งเป็นแปลงต่อเนื่องจำนวน 425 แปลง พื้นที่ 1,046,895 ไร่ และแปลงใหม่ จำนวน 750 แปลง พื้นที่ 744,737 ไร่        โดยในส่วนของจังหวัดปทุมธานีมีการดำเนินการนาแปลงใหญ่ 10 แปลง เป็นแปลงต่อเนื่อง จำนวน 6 แปลง พื้นที่ 20,848.50 ไร่ เกษตรกร 933 ราย และมีแปลงใหญ่ตามหลักเกณฑ์ใหม่จำนวน 4 แปลง พื้นที่ 3,881 ไร่ เกษตรกร 147 ราย โดยมีการส่งเสริมเพิ่มประสิทธิภาพการผลิตข้าว ด้วยการลดต้นทุนการผลิตด้วยการผลิตปัจจัยการผลิตใช้เอง เพื่อเพิ่มผลผลิตจากการใช้เทคโนโลยีที่เหมาะสมเฉพาะพื้นที่ พร้อมเพิ่มสมรรถนะในการบริหารจัดการการผลิตแบบครบวงจร และการจัดการด้านการตลาด        ทั้งนี้ จ.ปทุมธานี มีพื้นที่ปลูกข้าวนาปี 251,429.04 ไร่ เกษตรกรปลูกข้าวนาปี 10,763 ครัวเรือน พันธุ์ข้าวที่ปลูกในฤดูนาปี ได้แก่ ข้าวหอมมะลิ พื้นที่ 143 ไร่ เกษตรกร 11 ครัวเรือน ข้าวหอมปทุม พื้นที่ 23,428.12 ไร่ เกษตรกร 840 ครัวเรือน ข้าวเจ้า 227,607.66 ไร่ เกษตรกร 9,912 ครัวเรือน ข้าวเหนียว พื้นที่ 3 ไร่ เกษตรกร 1 ครัวเรือน ข้าวสี พื้นที่ 242.25 ไร่ เกษตรกร 17 ครัวเรือน และข้าวอินทรีย์ พื้นที่ 5 ไร่ เกษตรกร 1 ครัวเรือน.  ",
  "url": "https://www.dailynews.co.th/agriculture/572858",
  "date": "2017-06-03T22:26:26.584Z"
}