{
  "id": 574370,
  "title": "สายแล้วยังไม่หายติด ฝนตกทำรถเข้าเมืองตกค้างเพียบ | เดลินิวส์",
  "description": "ฝนตกรถติดหนึบทั่วกรุงเทพฯ เส้นทางเข้าเมืองมีรถตกค้างเพียบ ทำให้รถบนทางด่วนไม่สามารถลงได้ ",
  "keywords": "รถติด ฝนตก บก.02,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "bangkok",
  "content": "  ศูนย์ควบคุมและสั่งการจราจร(บก.02)แจ้งสภาพการจราจรเนื่องจากช่วงกลางคืนที่ผ่านมา กรุงเทพมหานครมีฝนตกลงมาอย่างต่อเนื่องทั่วพื้นที่ จนถึงช่วงเช้า ซึ่งเป็นช่วงที่ประชาชนเดินออกจากบ้านซึ่งได้ส่งผลกระทบต่อสภาพการจราจรในถนนทุกเส้นทางในพื้นที่กรุงเทพมหานคร โดยเฉพาะเส้นทางหลักที่ประชาชนใช้เดินทางเข้าเมืองบางจุดมีน้ำท่วมขัง รถไม่สามารถใช้ความเร็วได้ จึงมีปริมาณรถสะสมบนถนนเป็นจำนวนมากทำให้การจราจร ในถนนวิภาวดีขาเข้า มีท้ายแถวอยู่บริเวณแยกหลักสี่ รถเคลื่อนตัวได้ช้า ถนนรัชดาภิเษก การจราจรหนาแน่นรถเคลื่อนตัวช้า ถนนพระราม9 ขาเข้ามุ่งหน้าดินแดงรถมากเคลื่อนตัวช้า ถนนพัฒนาการขาเข้า รถติดขัดมีปัญหาจุดก่อสร้างก่อนถึงแยกพัฒนะ ถนนสุขุมวิทขาเข้า ปริมาณรถมากเคลื่อนตัวได้ตามสัญญาณไฟ ถนนราชวิถีขาเข้า มุ่งหน้าอนุสาวรีย์ชัยสมรภูมิรถมาก ถนนสาทรรถมากการจราจรติดขัด ถนนพระราม6 รถมากเคลื่อนตัวช้าสลับหยุดนิ่ง ถนนพลโยธินขาเข้า มุ่งหน้าห้าแยกลาดพร้าว การจราจรติดขัด ถนนลาดพร้าวขาเข้าตั้งแต่ช่วงแยกโชคชัย 4 การจราจรติดขัด ขณะที่สภาพการจราจรบนทางด่วน มีปัญหารถติดเช่นกัน ทางลงบางจุดไม่สามารถลงพื้นราบได้ เพราะการจราจรติดขัด อย่างไรก็ตามเจ้าหน้าที่อยู่ระหว่างเร่งระบายการจราจร เพื่อคลี่คลายปัญหา ทั้งนี้คาดว่าในกรุงเทพมหานครจะมีฝนตกต่อเนื่องตลอดทั้งวัน..",
  "url": "https://www.dailynews.co.th/bangkok/574370",
  "date": "2017-06-03T22:02:42.995Z"
}