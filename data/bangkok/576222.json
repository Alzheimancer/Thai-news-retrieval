{
  "id": 576222,
  "title": "ศุกร์หรรษาฝนกระหน่ำช่วงบ่ายน้ำขังลาดพร้าวติดทั้งสาย | เดลินิวส์",
  "description": "ฝนกระหน่ำกรุงถนนลาดพร้าวน้ำท่วมขังทำรถติดหนาแน่นตลอดเส้นทางประชาชนเลี่ยงเส้นทาง การจราจรภาพรวมกรุงเทพรถติดขัดทั่วพื้นที่",
  "keywords": "ฝนตก ถนนลาดพร้าว การจราจร,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "bangkok",
  "content": "ศูนย์ควบคุมและสั่งการจราจร(บก.02) แจ้งว่า เมื่อเวลา 15.50 น. พบว่ามีน้ำท่วมขังจากฝนที่ตกหนักลงมาอีกระลอก ในช่วงบ่ายส่งผลให้ถนนบางเส้นทางมีน้ำระบายไปหมดแล้ว และที่ยังรอการระบายใกล้หมดจากพื้นที่กลับมีระดับเพิ่มขึ้นมาอีก ได้แก่บริเวณถนนสุขุมวิทขาออกก่อนถึงแยกบางนา 1ช่องจราจรด้านซ้ายสุดระยะทาง 200 เมตร ถนนพหลโยธินขาออกตั้งแต่หน้าพล.ม.2-หน้าพหลโยธินซอย 2 เสมอทางเท้า และตั้งแต่พหลโยธินซอย 2-สถานีบีทีเอสสนามเป้ามีน้ำขัง 3 ช่องจราจรเสมอทางเท้า ขณะที่ในเส้นทางที่มีน้ำท่วมหลายจุดคือบนถนนลาดพร้าวตั้งแต่บริเวณแยกรัชดา-ลาดพร้าวถึงบริเวณแยกภาวนาน้ำท่วมขั้งเสมอทางเท้า และมีท่วมบริเวณปากซอยบางจุด ส่งผลให้การจราจรในถนนลาดพร้าวหน้าแน่นมีสภาพติดขัด ด้านสภาพการจราจรขณะนี้เส้นทางต่างๆในพื้นที่กรุงเทพมหานครการจราจรเริ่มติดขัด เนื่องจากเป็นช่วงที่โรงเรียนเลิกและประชาชนเดินทางกลับบ้าน โดยขณะนี้พบว่าถนนพระราม 4 การจราจรหนาแน่นรถมากเคลื่อนตัวช้า ถนนอโศมนตรีรถมากเคลื่อนตัวช้า ถนนวิภาวดีรังสิตปริมาณรถมาก ถนนรามคำแหงขาออกมุ่งหน้าแยกลำสาลีปริมาณรถมากเคลื่อนตัวช้า ถนนลาดพร้าวขาออกปริมาณรถมาก อีกทั้งรถไม่สามารถใช้ความเร็วได้เพราะถนนลื่นจึงส่งผลให้การจราจรเคลื่อนตัวช้าด้วย.",
  "url": "https://www.dailynews.co.th/bangkok/576222",
  "date": "2017-06-03T18:31:38.931Z"
}