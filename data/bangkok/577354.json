{
  "id": 577354,
  "title": "กทม.เพิ่มความคมชัดกล้องซีซีทีวี | เดลินิวส์",
  "description": "เพิ่มความคมชัดกล้องซีซีทีวี เข้มความปลอดภัยติดเพิ่มสะพานข้ามเจ้าพระยาทุกแห่ง",
  "keywords": "กล้องซีซีทีวี กทม. ความปลอดภัย,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "bangkok",
  "content": "เมื่อวันที่ 1มิ.ย. พล.ต.อ. อัศวิน ขวัญเมือง ผู้ว่าราชการกรุงเทพมหานคร(กทม.)กล่าวถึงมาตรการดูแลความปลอดภัยในพื้นที่กรุงเทพฯว่า การดูแลความปลอดภัยของประชาชน กทม.มีส่วนร่วมในการเตรียมความพร้อมกล้องวงจรปิดซีซีทีวีให้มีความพร้อมเพื่อช่วยเป็นหูเป็นตาในการดูแลพื้นที่ต่างๆ โดยปัจจุบันได้ติดตั้งกล้องวงจรปิดในพื้นที่ต่างๆรวม 53,000ตัว โดยเป็นกล้องที่เชื่อมสัญญาณเข้าสู่ศูนย์ควบคุมกล้องวงจรปิด 13,000 ตัว และเป็นกล้องรูปแบบstand alone ซึ่งจะเก็บข้อมูลในพื้นที่นั้นๆอีก 40,000 ตัว โดยขณะนี้ กทม.อยู่ระหว่างการพัฒนากล้อง stand alone ให้สามารถเชื่อมต่อกับศูนย์กล้องวงจรปิดได้ตลอด 24ชั่วโมง พล.ต.อ.อัศวิน ยังกล่าวด้วยว่า อย่างไรก็ตามขณะนี้ เพื่อเพิ่มความปลอดภัยในพื้นที่เขตพระราชฐานทั้งหมด กทม.ได้ปรับเปลี่ยนกล้องซีซีทีวีในพื้นที่ดังกล่าวให้เป็นกล้องคุณภาพสูง มีความคมชัดมากกว่า 5ล้านพิเซก ซึ่งจะช่วยดูแลความปลอดภัยในพื้นที่ได้อย่างเต็มกำลัง และกทม.ได้ติดตั้งกล้องซีซีทีวีเพิ่มเติมในสะพานสำคัญ ที่จะเชื่อมต่อสู่พื้นที่เกาะรัตนโกสินทร์ คือสะพานสมเด็จพระพุทธยอดฟ้า สะพานสมเด็จพระปิ่นเกล้า สะพานพระราม8 สะพานพระปกเกล้า  เพื่อช่วยตรวจสอบรถที่จะเข้าออกพื้นที่ได้อย่างชัดเจน.  ",
  "url": "https://www.dailynews.co.th/bangkok/577354",
  "date": "2017-06-03T17:27:43.099Z"
}