{
  "id": 576807,
  "title": "ตร.ระบุรู้ตัวคนร้ายสังหาร อดีตรองนายกอบจ.นครฯแล้ว | เดลินิวส์",
  "description": "ตำรวจระบุรู้ตัวคนสังหารโหดอดีตรองนายกอบจ.นครศรีธรรมราชแล้ว แต่ยังขาดหลักฐานแน่นหนาคาดอีก 2 วันจะยื่นขอหมายจับกุมคนร้ายได้",
  "keywords": "ข่าวตำรวจ,คนสังหาร,อดีตรองนายกอบจ.นครศรีธรรมราช,หลักฐาน,เดลินิวส์ออนไลน์ล่าสุด,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "crime",
  "content": "จากกรณีที่คนร้าย 2 - 3 คนบุกใช้อาวุธสงครามกราดยิงถล่มนายอนันต์ คลังจันทร์ อายุ 54  ปี อดีตรองนายกองค์การบริหารส่วนจังหวัดนครศรีธรรมราช อดีตประธานสาขาพรรคประชาธิปัตย์ เขต 4 นครศรีธรรมราช อดีตกรรมการบริหารพรรคประชาธิปัตย์ แกนนำทีม \"พลังเมืองนคร\"และอดีตผู้สมัครส.ส.เขต 4 พรรคชาติไทยพัฒนา โดนคนร้ายใช้อาวุธปืนเอ็ม 16 กราดยิงกว่า 20 นัด เสียชีวิตสยองบริเวณหน้าบ้านเลขที่ 107/1 หมู่ 3 บ้านทวดทอง ต.ชะอวด อ.ชะอวด จ.นครศรีธรรมราช  เมื่อช่วงเช้าของวันที่ 27 พ.ค.ที่ผ่านมา ส่วนสาเหตุสันนิษฐานว่า มาจากการล้างแค้นเก่าเนื่องจากการพัวพันคดีอุกฉกรรจ์หลายคดีรวมทั้งความขัดแย้งทางการเมือง ตามที่ได้เสนอข่าวไปแล้วนั้น เมื่อวันที่ 29 พ.ค.ที่โรงแรมเมืองลิกอร์ ต.ท่าวัง อ.เมืองจ.นครศรีธรรมราช พล.ต.ต.วันไชย เอกพรพิชญ์ ผบก.ภ.จ.นครศรีธรรมราช กล่าวว่า สำหรับสาเหตุการสังหารเจ้าหน้าที่ตำรวจได้สรุปเหลือ 2 ประเด็น ประกอบด้วยเรื่องความขัดแย้งทางการเมือง และส่วนตัวในอดีตของนายอนันต์  ซึ่งแม้จะทราบชื่อและกลุ่มคนร้ายแล้วแต่ในขณะนี้ยังไม่สามารถออกหมายจับมือปืนได้เพราะยังขาดพยานหลักฐานทางเจ้าหน้าที่ตำรวจกำลังเร่งรวบรวมพยานหลักฐานให้แน่นหนาเพื่อนำไปเสนอขอหมายจับต่อศาลคาดว่าจะใช้เวลาอีกประมาณ 2 วันจึงจะยื่นขอหมายจับกุมคนร้ายได้",
  "url": "https://www.dailynews.co.th/crime/576807",
  "date": "2017-06-03T22:04:39.608Z"
}