{
  "id": 576969,
  "title": "ผบ.ตร.ชี้ไปป์บอมบ์ย่านรัชดา คล้ายบึ้มที่ราชประสงค์ | เดลินิวส์",
  "description": "\u0027บิ๊กแป๊ะ\u0027 ขอเวลาตรวจสอบไปป์บอมบ์ที่พบย่านรัชดา ชี้เบื้องต้นคล้ายบึ้มราชประสงค์ เชื่อเป้าสร้างความปั่นป่วน ดิสเครดิตตำรวจ ขณะนี้ไม่พบสัญญาณก่อเหตุอีก ย้ำการข่าวไม่ได้แย่ ลั่นมือวางอย่าเป็นพวกอีแอบ\r\n",
  "keywords": "พบวัตถุต้องสงสัย,ไปป์บอมบ์,อีโอดีเก็บกู้ไปป์บอมบ์,ป่วนวางระเบิด,ไปป์บอมบ์ซุกป่าหญ้า,ไปป์บอมบ์ซุกป่าหญ้าถ.รัชดาฯ,เดลินิวส์ออนไลน์,ข่าวเดลินิวส์วันนี้,ผบ.ตร,บิ๊กแป๊ะ,ขออย่าเป็นพวกอีแอบ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "crime",
  "content": "เมื่อเวลา 17.00 น. วันที่ 30 พ.ค. ที่สำนักงานตำรวจแห่งชาติ (ตร.) พล.ต.อ.จักรทิพย์ ชัยจินดา ผู้บัญชาการตำรวจแห่งชาติ (ผบ.ตร.) กล่าวถึงกรณีพบไปป์บอมบ์ ที่ใกล้สถานีรถไฟใต้ดินศูนย์วัฒนธรรม ถนนรัชดาภิเษก เขตห้วยขวาง ว่า สั่งการให้ พล.ต.ท.ศานิตย์ มหาถาวร ผู้บัญชาการตำรวจนครบาล (ผบช.น.) ไปตรวจสอบที่เกิดเหตุ สั่งการให้ปิดกั้นพื้นที่เพื่อหาหลักฐานแล้ว ขอเวลาให้หน่วยตรวจสอบและเก็บกู้วัตถุระเบิด หรือ อีโอดี ไปตรวจสอบก่อน ขณะนี้ยังไม่สามารถระบุได้ว่าเป็นระเบิดชนิดใด อานุภาพ ลักษณะประกอบระเบิดอย่างไร และถูกนำมาวางตั้งแต่เมื่อใด เป็นของเก่าทิ้งไว้ หรือตั้งใจวาง จุดประสงค์ใด เรื่องนี้ขอเวลาเจ้าหน้าที่ตรวจสอบก่อน เดี๋ยวพูดไปตอนนี้ก็หาว่าตำรวจไปวางเอง  ผบ.ตร. กล่าวว่า ได้รับรายงานการตรวจสอบในเบื้องต้นว่าเป็นระเบิดไปป์บอมบ์ มีเกลียวหัวท้าย ท่อโลหะ ยาว 8 นิ้ว ซึ่งลักษณะแบบนี้ก็เคยเจอ ระเบิดที่ราชประสงค์ก็เป็นแบบนี้ แต่ขอเวลาตรวจดูข้างในว่ามีสะเก็ดแบบใด บอลแบริ่งหรือ ตะปู หรือไม่ดินเทา ดินระเบิดแบบใด พวกนี้ตรวจได้อยู่แล้ว หากมีความเชื่อมโยงกับเหตุระเบิด 3 จุดก่อนหน้านี้ก็จะรวมเป็นคดีเดียวกัน แต่ตอนนี้ยังไม่ใช่ ขอเวลาให้เจ้าหน้าที่พิสูจน์ทราบเสียก่อน พล.ต.อ.จักรทิพย์ กล่าวถึงกรณีที่พยานระบุว่ามีกลุ่มผู้ต้องสงสัย 2 ราย ที่ขี่รถจักรยานยนต์ แสดงพิรุธในจุดเกิดเหตุนั้น ว่า สั่งการตรวจสอบตามขั้นตอนการสืบสวนสอบสวนอยู่แล้ว ว่ามาทำอะไร จากไหน เกี่ยวข้องหรือไม่ อย่างไรก็ตามคนที่มาวางไปป์บอมบ์ ขออย่าเป็นพวกอีแอบแล้วกัน คือพวกที่สร้างสถานการณ์ ไม่เปิดเผยตัว ดูแล้วเหมือนต้องการก่อความวุ่นวาย หวังดิสเครดิตตำรวจ โดยเฉพาะตนกับ พล.ต.อ.ศรีวราห์ รังสิพราหมณกุล รองผบ.ตร.ที่ทุกวันนี้ออกมาพูดมาก เขาอาจจะอยากดิสเครดิตก็ได้ ทั้งนี้การข่าวของตำรวจไม่พบสัญญาณว่าจะมีเหตุอีก การข่าวไม่ได้แย่ ทำอยู่ตลอด พื้นที่กทม.กว้างใหญ่ไพศาล คนที่พยายามก่อเหตุก็ทำได้ พยายามป้องกันอย่างถึงที่สุด อยากให้มั่นใจ แต่จะพูดว่าไม่มี หากเกิดลูกที่ 5 ที่ 6 ขึ้นมาตนก็เสียคน อย่างไรก็ตามเจ้าหน้าที่ตำรวจระวังรักษาความปลอดภัยชีวิตทรัพย์สินของประชาชนอย่างเต็มที่.  ข่าวที่เกี่ยวข้อง.. พบ\u0027ไปป์บอมบ์\u0027ซุกป่าหญ้า ใกล้รถไฟฟ้าศูนย์วัฒนธรรม",
  "url": "https://www.dailynews.co.th/crime/576969",
  "date": "2017-06-03T22:15:36.712Z"
}