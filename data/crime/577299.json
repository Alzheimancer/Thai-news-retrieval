{
  "id": 577299,
  "title": "เหี้ยม!พระวัดดังฆ่าสามเณร ศพฝังดิน-แค้นขโมยเงิน | เดลินิวส์",
  "description": "คุณพระเหี้ยม...ตำรวจบุกรวบพระวัดดังเมืองคอนฆ่าฝังดินสามเณร รับสารภาพแค้นที่ถูกขโมยเงิน ทองคำ และพระเลี่ยมทอง ตำรวจลุยขุดศพ 2 มิ.ย.",
  "keywords": "ข่าวตำรวจ,พระวัด,เมืองคอน,สามเณร,สารภาพ,ขโมยเงิน,ทองคำ,พระเลี่ยมทอง,ตำรวจ,เดลินิวส์ออนไลน์ล่าสุด,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "crime",
  "content": "เมื่อวันที่ 1 มิ.ย.พล.ต.ต.วัยไชย เอกพรพิชญ์ ผบก.ภ.ว.นครศรีธรรมราช ได้สั่งการให้พ.ต.อ.เชาวศิลป์ บุญประดิษฐ์ รอง ผบก.ภ.จว.นครศรีธรรมราช และเจ้าหน้าที่ตำรวจ จัดกำลังตำรวจออกสอบสวนสืบสวน กรณีที่ได้รับการร้องเรียนจากญาติ ๆ ของ“สามเณรปลื้ม”วัดดังแห่งหนึ่งใน จ.นครศรีธรรมราช ว่า สามเณรปลื้มหายตัวไปอย่างไร้ร่องรอยคาดว่าจะถูกอุ้มฆ่าและซ่อนเร้นอำพราง ทำลายศพ โดยคนร้ายที่ต้องสงสัยเป็นพระภิกษุลูกวัดรูปหนึ่งซึ่งในอดีตเคยเป็นไวยาวัจกรวัดดังกล่าวหลังมีเรื่องบาดหมางทะเลาะวิวาทกับสามเณรปลื้มมาก่อน พ.ต.อ.เชาวศิลป์ พร้อมเจ้าหน้าที่ทำการสืบสวนจนได้เบาะแสชัดเจนว่าสามเณรปลื้มถูกฆ่าตายอย่างทารุณก่อนจะถูกนำศพไปฝังไว้ในริมกำแพงวัด โดยเจ้าหน้าที่ได้เข้าควบคุมตัวพระภิกษุต้องสงสัยรูปดังกล่าวพร้อมเพื่อนที่เป็นฆราวาสอีกจำนวนหนึ่งมาเค้นสอบสวนปากคำนานกว่า 6 ชม.ในที่สุดพระภิกษุรูปดังกล่าวรับสารภาพว่า ลงมือฆ่าสามเณรปลื้มและนำศพไปฝังริมกำแพงวัด เนื่องจากโกรธแค้นสามเณรปลื้มที่ขโมยเงินสดตัวเอง 50,000 บาทพร้อมสร้อยคอทองคำหนัก 5 บาท พระเลี่ยมทองหนัก 1 บาท 1 เส้น พร้อมนำไปชี้จุดที่ฝังศพภายในวัด ทั้งนี้ตำรวจทำการสืบสวนในทางลับ โดยยังไม่แจ้งข้อหากับพระภิกษุรูปดังกล่าว เนื่องจากยังไม่พบศพสามเณรปลื้ม อย่างไรก็ตามในวันที่ 2 มิ.ย.เวลา 10.00 น.พล.ต.ท.เทศา ศิริวาโท ผบช.ภ.8 จะเดินทางมาอำนวยการการขุดศพสามเณรปลื้มด้วยตัวเอง  เบื้องต้นสั่งการให้นำพระภิกษุรูปดังกล่าวไปอยู่ในความดูแล และให้จัดเวรยามเฝ้าอย่างใกล้ชิด.",
  "url": "https://www.dailynews.co.th/crime/577299",
  "date": "2017-06-03T18:27:14.142Z"
}