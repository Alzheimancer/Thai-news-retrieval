{
  "id": 577387,
  "title": "จับ\u0027เขยทมิฬ\u0027แทง\u0027เมีย-แม่ยาย\u0027 ฉุนรับเงินค่าเทอมผัวเก่า | เดลินิวส์",
  "description": "สิ้นฤทธิ์แล้ว \u0027ลูกเขยอันตราย\u0027 แทงหัว \u0027เมีย-แม่ยาย\u0027 ดับคู่ เจอรวบขณะหนีมากบดานบ้านเกิด อ้างรับไม่ได้ เมียยอมรับเงินค่าเทอมจากผัวเก่า",
  "keywords": "ลูกเขยคลั่ง, มุกดาหาร, กลัวเมียกลับไปหาผัวเก่า, มีดแทงคอดับ, แทงแม่ยาย, รวบแล้ว, หนองบัวลำภู,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "crime",
  "content": "จากกรณี นางแก้ว อิทธิจันทร์ อายุ 60 ปี และน.ส.อรทัย อิทธิจันทร์ อายุ 22 ปี สองแม่ลูก ถูกมีดจ้วงแทงศีรษะจนเสียชีวิตอย่างสยดสยอง ภายในบ้านเลขเลขที่ 31 หมู่ 1 บ้านดงหมู อ.หว้านใหญ่ จ.มุกดาหาร โดยมีพยานยืนยันว่าผู้ก่อเหตุคือ นายบัวลัย บุญทม อายุ 37 ปี คนขับรถส่งน้ำแข็ง สามีใหม่ของ น.ส.อรทัย เหตุจากระแวงว่าเมียจะกลับไปคบหากับสามีเก่า ซึ่งหลังก่อเหตุได้ขโมยรถกระบะของผู้เป็นภรรยาหนีไปด้วย ความคืบหน้าเมื่อวันที่ 1 มิ.ย. พ.ต.ท.สมใจ รักศิลป์ สวป.สภ.นากลาง จ.หนองบัวลำภู นำกำลังจับกุม นายมาลัย ผู้ต้องหาคดีนี้ หลังหนีมากบดานที่บ้านเกิดเลขที่ 89 หมู่ 1 ต.เก่ากลอย อ.นากลาง โดยจับได้ในขณะเจ้าตัวกำลังนั่งกินข้าวอยู่ ก่อนจะโชว์หมายจับและควบคุมตัวทันที นายมาลัย ให้การรับว่า โกรธแค้นจนหน้ามืดเมื่อเห็นสามีเก่าของภรรยาเอาเงินค่าเทอมมาให้ลูกของเขาที่บ้าน แถมภรรยายังยอมรับเงินช่วยเหลือนี้ด้วย หวั่นว่าภรรยาจะปันใจ จึงคว้ามีดแทงทันที จากนั้นแม่ยายวิ่งมาห้ามปราม ทำให้หันมีดไปแทงแม่ยายด้วย กระทั่งเสียชีวิตทั้งคู่. ข่าวที่เกี่ยวข้อง.. - \u0027เขยอันตราย\u0027ระแวงจนคลั่ง คว้ามีดแทงหัวเมีย-แม่ยายดับ",
  "url": "https://www.dailynews.co.th/crime/577387",
  "date": "2017-06-03T18:26:46.206Z"
}