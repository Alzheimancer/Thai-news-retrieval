{
  "id": 577411,
  "title": "บุกเช็ก\u0027กิ๊กบาร์2\u0027ผิดเพียบ ฉี่ม่วง-ต่างด้าว-ไร้ใบอนุญาต | เดลินิวส์",
  "description": "ทหาร-ปปส.จู่โจมตรวจค้น \u0027ร้านกิ๊กบาร์ 2\u0027 พบความผิดเพียบ ไม่มีใบอนุญาต-ขายเหล้าเกินเวลา-ต่างด้าวเข้าเมือง แถมเจอนักเที่ยวปัสสาวะสีม่วงอีก 6 ราย\r\n",
  "keywords": "กิ๊กบาร์ 2, ตรวจค้น, มีความผิด, ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "crime",
  "content": "เมื่อวันที่ 2 มิ.ย. พ.อ.นพสิทธิ์ สิทธิพงษ์โสภณ ผบ.ม.1 รอ. หัวหน้าชุดเฉพาะกิจกองทัพภาคที่1 พร้อมนายบัณฑิต ลีลาพตะ ผอ.ผู้ใช้กฎหมาย ปปส. เจ้าหน้าที่กรมสรรพากร นำกำลังเข้าตรวจสอบภายในร้าน \"กิ๊กบาร์ 2\"  ถนนประเสริฐมนูกิจ ซอยพุกเสวก แขวงจรเข้บัว เขตลาดพร้าว พบนักเที่ยวทั้งชายหญิง 200 คน กำลังเต้นกันอย่างสนุกสนานจึงสั่งให้ปิดเพลงและเปิดไฟ ก่อนขอตรวจบัตรประชาชนและใบอนุญาติเปิดสถานบริการ เบื้องต้นมี นายศุภวุฒิ นวมครุฑ อายุ 32 ปี รับเป็นผู้จัดการร้าน และจากการตรวจสอบพบนักเที่ยวอายุไม่เกิน 20 ปี จำนวน 2 ราย มีปัสสาวะสีม่วง 6 ราย เป็นหญิง 4 ราย ชาย 2 ราย มีบุคคลต่างด้าวไม่มีเอกสาร 8 ราย และตรวจพบยาเคถูกห่อด้วยแบงค์ยี่สิบบาท ตกอยู่ที่พื้นจำนวนหนึ่ง  พ.อ.นพสิทธิ์ เผยว่า ได้รับแจ้งว่าร้านดังกล่าวเปิดให้บริการเกินเวลาที่กฎหมายกำหนด จึงได้ลงพื้นที่เพื่อตรวจสอบ โดยพบว่าร้านเปิดมาแล้ว 2 ปี จากการตรวจสอบไม่มีใบอนุญาตประกอบกิจการ และเปิดจำหน่ายสุราเกินเวลาที่กฎหมายกำหนด ซึ่งหลังจากนี้จะดำเนินการตามขั้นตอน เจ้าหน้าที่แจ้งข้อหาไม่มีใบอนุญาติเปิดสถานบริการ , จำหน่ายสุรานอกเวลาที่กฎหมายกำหนด , เป็นบุคคลต่างด้าวหลบหนีเข้าเมือง ก่อนควบคุมตัวทั้งหมดส่ง สน.โชคชัย ต่อไป.",
  "url": "https://www.dailynews.co.th/crime/577411",
  "date": "2017-06-03T18:33:38.030Z"
}