{
  "id": 577704,
  "title": " จบศึกแย่งศพสามเณรปลื้ม \"โยมพ่อ\"นำร่างประกอบพิธี | เดลินิวส์",
  "description": "ตกลงกันได้แล้ว \u0027โยมพ่อ-โยมแม่\u0027สามเณรปลื้ม โดยฝ่ายพ่อได้นำร่างกลับไปประกอบพิธี ก่อนคุยกับญาติถึงเรื่องฌาปนกิจ",
  "keywords": " จบศึกแย่งศพสามเณรปลื้ม,\u0027โยมพ่อ\u0027นำร่างประกอบพิธี,เดลินิวส์,เดลินิวส์ออนไลน์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "crime",
  "content": "จากกรณีการขุดพบศพ \"สามเณรปลื้ม\" อายุ 17 ปี ถูกฆ่าโบกปูนฝังใต้ฐานพระพุทธรูป ภายในวัดท่าวังตะวันตก ต.ท่าวัง อ.เมือง จ.นครศรีธรรมราช หลังถูกทาง \"พระเด่น\" ซึ่งเป็นพระลูกวัดวัดเดียวกัน ร่วมกับพวกลงมือฆ่า โดยอ้างว่าแค้นที่ถูกสามเณรผู้ตายเข้ามาขโมยทรัพย์สินของภรรยาพระเด่น สมัยที่ยังเป็นฆราวาส ตามที่เสนอข่าวไปแล้วนั้น เมื่อวันที่ 3 มิ.ย. เกิดเหตุการณ์ความวุ่นวายเมื่อ นายชวน เอกเกียรติกุล อายุ 42 ปี กับนางกัญญา มินกระโทก อายุ 49 ปี พ่อแม่สามเณรปลื้ม ซึ่งเลิกรากันไปแล้ว แต่ได้ทำการแย่งศพลูกชายไปจัดพิธีตามที่ตัวเองต้องการ แม้พระครูพรหมเขตคณารักษ์ ที่เพิ่งได้รับการแต่งตั้งเป็นรักษาการเจ้าอาวาสวัดวังตะวันตก จะเข้ามาช่วยไกล่เกลี่ยแต่ก็ไม่เป็นพ้น จนตำรวจต้องเชิญตัวทั้งสองไปตกลงกันที่โรงพัก  ล่าสุดหลังกินเวลาอยู่นานพอสมควร ในที่สุดฝ่ายแม่สามเณรปลื้มก็ยินยอมให้พ่อสามเณรปลื้มนำร่างไปประกอบพิธี ซึ่งหลังตกลงกันได้นายชวนได้ให้เจ้าหน้าที่กู้ภัยนำศพขึ้นรถ เดินทางมุ่งหน้าไปตั้งสวดบำเพ็ญกุศลที่วัดปากเหมือง ก่อนจะคุยกับญาติๆว่าจะทำพิธีฌาปนกิจในวันที่ 10 มิ.ย.นี้หรือไม่ แต่คาดว่าจะรอให้จับกุมคนร้ายทั้งหมดมาลงโทษเสียก่อนค่อยตกลงกันอีกครั้ง. ข่าวที่เกี่ยวข้อง... วุ่นทั้งวัด\"โยมพ่อ-โยมแม่\" เปิดศึกแย่งศพ\"สามเณรปลื้ม\"",
  "url": "https://www.dailynews.co.th/crime/577704",
  "date": "2017-06-03T20:00:36.940Z"
}