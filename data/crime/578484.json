{
  "id": 578484,
  "title": "น้อยใจ\u0027เมีย\u0027พูดโพล่งแทงใจดำ ชักปืนเป่าใต้คางร่วงคาเปล | เดลินิวส์",
  "description": "หนุ่มกาญจนบุรีน้อยใจเมียไม่ยอมกลับมาคืนดี แถมพูดแทงใจดำจะไปมีแฟนใหม่ ซัดเบี้ยร์ย้อมใจก่อนชักปืนปากกายิงใต้คางตัวเองจบชีวิตดับสลดคาเปล",
  "keywords": "น้อยใจเมีย, พูดแทงใจดำ, ไม่คืนดี, จะมีแฟนใหม่, ชักปืนยิงใต้คาดับคาเปล, นนทบุรี,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "crime",
  "content": "เมื่อวันที่ 8 มิ.ย. ร.ต.อ.นิพล ภูธรฤทธิ์ รอง สว.(สอบสวน) สภ.บางบัวทอง จ.นนทบุรี รับแจ้งพบศพชายยิงตัวตายในบ้านพักคนงานเลขที่ 43/1 หมู่ 2 ต.บางคูรัด จึงรุดไปตรวจสอบพบศพ นายสมโภชน์ นิตย์แสวง อายุ 30 ปี ชาวจ.กาญจนบุรี นอนหงายอยู่ในเปล มีบาดแผลถูกยิงเข้าที่ใต้คางด้านขวา กระสุนฝังใน ที่มือขวากำปืนปากกา 1 กระบอก พบปลอกกระสุนขนาด .38 ตกอยู่ 1 นัด จึงเก็บไว้เป็นหลักฐาน  สอบสวน นายอรุณโรจน์ ตุ่มยิ้ม อายุ 29 ปี เพื่อนคนงาน ให้การว่า ผู้ตายซื้อเบียร์เข้ามาดื่มที่ห้องด้วยท่าทางเศร้า โดยบอกว่าทะเลาะกับภรรยาหนักมาก เพราะภรรยาไม่ยอมกลับมาอยู่กับผู้ตาย และพูดแทงใจดำว่าจะไปมีแฟนใหม่ ตนก็ปลอบใจให้รู้สึกดีขึ้น จากนั้นก็ได้ยินเสียงร้องไห้ก่อนจะเงียบไป มาเจออีกครั้งก็พบว่าเพื่อนยิงตัวเองเสียชีวิตแล้ว เบื้องตันเจ้าหน้าที่สันนิฐานว่า สาเหตุน่าจะมาจากน้อยใจภรรยาที่จะไปมีคนใหม่ ซึ่งจะส่งศพให้สถาบันนิติวิทยาศาสตร์ชันสูตรหาสาเหตุอย่างละเอียดอีกครั้ง. ",
  "url": "https://www.dailynews.co.th/crime/578484",
  "date": "2017-06-08T06:00:52.809Z"
}