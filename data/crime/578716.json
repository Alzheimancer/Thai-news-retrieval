{
  "id": 578716,
  "title": "\"ผู้ว่าฯสืบศักดิ์\"ไร้ผิดซื้อกาม พ้นมลทินแบบใสสะอาด | เดลินิวส์",
  "description": "พ้นมลทินแบบใสสะอาด ตำรวจแม่ฮ่องสอนพร้อมคณะกรรมสอบฯ รวบรวมพยานหลักฐานสั่งไม่ฟ้อง \u0027ผู้ว่าฯสืบศักดิ์\u0027 หลังไม่พบเอี่ยวคดีค้ากามสิ้นเชิง\r\n\r\n\r\n",
  "keywords": "\u0027ผู้ว่าฯสืบศักดิ์\u0027ไร้ความผิด,ตร.สั่งไม่ฟ้อง\u0027คดีค้ากาม\u0027,เดลินิวส์,เดลินิวส์ออนไลน์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "crime",
  "content": "คืบหน้าคดีค้ากามที่ จ.แม่ฮ่องสอน ล่าสุดเมื่อวันที่ 9 มิ.ย. พ.ต.อ.ศตศักดิ์ พิมลทิพย์  ผกก.สภ.เมือง จ.แม่ฮ่องสอน เปิดเผยคดีนายสืบศักดิ์  เอี่ยมวิจารณ์ ผู้ว่าราชการจังหวัดแม่ฮ่องสอน ที่ถูกกล่าวหาว่าซื้อกามเด็กและขณะนี้พ้นมลทินไปแล้ว โดยทางพนักงานสอบสวนและคณะกรรมการสอบสวนภูธรจังหวัดแม่ฮ่องสอน ได้รวบรวมพยานหลักฐาน ทั้งพยานบุคคลและเอกสารต่าง ๆ ซึ่งไม่พบว่ามีส่วนเกี่ยวข้องเรื่องนี้แต่อย่างใด จึงสรุปสำนวนความเห็นส่งไปยังผู้บัญชาการตำรวจภูธรภาค5 ที่เห็นตรงกันและนำสำนวนส่งอัยการจังหวัดแม่ฮ่องสอน เพื่อเดินหน้าสั่งไม่ฟ้องนายสืบศักดิ์ เนื่องจากไม่มีความผิดตามที่ถูกกล่าวหา ส่วนเรื่องการสั่งย้าย พ.ต.อ.ศตศักด์ เปิดเผยว่าตนได้รับคำสั่งจากผู้บังคับบัญชาให้ย้ายไปดำรงตำแหน่ง ผกก.สืบสวนภูธรจังหวัดลำพูน แต่เป็นการย้ายตามวาระ เนื่องจากเป็น ผกก.สภ.เมือง จ.แม่ฮ่องสอน มานานกว่า 3 ปีแล้ว โดยจะเดินทางไปรับตำแหน่ง ผกก.สืบสวนภูธรจังหวัดลำพูนในวันที่ 10 มิ.ย.นี้",
  "url": "https://www.dailynews.co.th/crime/578716",
  "date": "2017-06-09T10:01:13.615Z"
}