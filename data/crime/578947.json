{
  "id": 578947,
  "title": "หนุ่มซ่าปากระจกแบงก์แตก ไหว้ขอโทษแม่ค้าก่อนลงมือ | เดลินิวส์",
  "description": "ตำรวจเร่งหาข้อมูลไล่ล่าหนุ่มแสบ ยกมือไหว้ขอโทษแม่ค้าหน้าแบงก์กรุงไทย สาขาเทสโก้โลตัสวังหิน ก่อนคว้าขวดเบียร์ขว้างปาใส่กระจกธนาคารจนแตก",
  "keywords": "ปากระจกธนาคาร, ขวดเบียร์, ธ.กรุงไทย,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "crime",
  "content": "เมื่อวันที่ 10 มิ.ย. นายมนตรี อุมะระโห ผจก.ธนาคารกรุงไทย สาขาเทสโก้โลตัสวังหิน และนายสมปอง จีน่าภัก ผจก.ธนาคารกรุงศรีอยุธยา สาขาสี่แยกวังหิน เข้าแจ้งความกับ ร.ต.ท.ภาณุ กาฬสินธุ์ รอง สว.(สอบสวน)สน. โชคชัย  หลังช่วงเช้ามืดที่ผ่านมา มีคนร้ายใช้อิฐตัวหนอนและขวดเบียร์ขว้างใส่กระจกหน้าธนาคารได้รับความเสียหาย 2แห่ง ในเส้นทางถนนลาดพร้าววังหิน แขวงและเขตลาดพร้าว นายสมปอง เผยว่า เมื่อช่วงเวลา 06.35 น. ภาพวงจรปิดของธนาคารสามารถจับภาพคนร้ายแต่งกายสวมเสื้อยืดแขนสั้น นุ่งกางเกงสามส่วน ไม่สวมหมวกนิรภัย ขี่รถ จยย.แบบผู้หญิงสีขาวแดง ไม่ทราบยี่ห้อและทะเบียน มาจอดที่หน้าธนาคารก่อนที่จะถือขวดเบียร์ลงจากรถและเดินเข้าไปหาแม่ค้าที่อยู่หน้าธนาคาร พร้อมกับยกมือไหว้พร้อมกล่าวขอโทษ จากนั้นได้ใช้ขวดเบียร์ขว้างใส่กระจก 4 ขวด จนกระจกหน้าธนาคารแตกเสียหาย ก่อเหตุเสร็จก็ขี่หนีไปทางโชคชัย 4  ร.ต.ท.ภาณุ เปิดเผยว่า เบื้องต้นยังได้รับแจ้งว่าบริเวณป้อมตำรวจจราจร สี่แยกบ่อปลา ถนนลาดพร้าววังหิน ปากซอยลาดพร้าววังหิน79 ถูกคนร้ายใช้ขวดเบียร์ขว้างใส่กระจกจนแตกเสียหายสองบาน และมีเศษแก้วของขวดเบียร์ตกอยู่ ซึ่งจากการตรวจสอบพบว่าคนร้ายทั้ง 3 จุดเป็นคนเดียวกันโดยลักษณะการก่อเหตุแบบตั้งใจ ส่วนแรงจูงใจขนาดนี้อยู่ระหว่างการสอบสวน.",
  "url": "https://www.dailynews.co.th/crime/578947",
  "date": "2017-06-10T23:09:57.770Z"
}