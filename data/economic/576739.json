{
  "id": 576739,
  "title": "นำ128ร้านอาหารดังร่วมงานเฟสติวัล | เดลินิวส์",
  "description": "ททท.จับมือประชารัฐจัดร้านอาหารดัง 128 ร้าน ออกงานอาหารในงานอะเมซซิ่งไทยเทสต์ เฟสติวัล หวังดันรายได้ด้านอาหารเพิ่ม\r\n\r\n\r\n",
  "keywords": "ททท.,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "economic",
  "content": "นายยุทธศักดิ์ สุภสร ผู้ว่าการการท่องเที่ยวแห่งประทเศไทย (ททท.) เปิดเผยว่า ได้ร่วมกับคณะทำงานสานพลังประชารัฐ กลุ่มท่องเที่ยวและไมซ์ นำร้านค้ากว่า 128 ร้าน ทั้งในรูปแบบร้านดัง และร้านท้องถิ่น มาร่วมออกงานอะเมซซิ่งไทยเทสต์ เฟสติวัล เพื่อผลักดันโครงการอาหารให้เป็นแกนหลักในการสร้างรายได้ทางการท่องเที่ยว หลังมีรายงานองค์การการท่องเที่ยวโลก พบว่าอาหารครองสัดส่วน 1 ใน 3 ของค่าใช้จ่ายด้านท่องเที่ยวทั้งหมด และเทรนด์ปัจจุบัน นักท่องเที่ยวเริ่มมองหาอาหารท้องถิ่นที่เชื่อมโยงกับประสบการณ์ท้องถิ่น ได้ โดยคาดว่าในงานจะมีเงินสะพัดกว่า 40 ล้านบาทมีผู้เข้าร่วมงานกว่า 80,000 คน   นอกจากนี้จากโครงการศึกษาการตลาดท่องเที่ยวคุณภาพสูง ในตลาดญี่ปุ่น สหราชอาณาจักร (ยูเค) ออสเตรเลีย ของ ททท.ที่จัดทำในปี 59 ศึกษาพบว่าอาหารเป็นปัจจัยที่มีอิทธิพลต่อการเดินทางท่องเที่ยวของ 3 ตลาดดังกล่าวที่สุด และการชิมอาหารถิ่นเป็นกิจกรรมยอดนิยมอันดับ 2 โดยในตลาดยูเคยังสร้างรายได้เป็นอันดับ 2 รองจากหมวดที่พัก ส่วนออสเตรเลียและญี่ปุ่น ใช้จ่ายด้านอาหารเป็นอันดับ 3 รองจากที่พักและช็อปปิ้ง สำหรับงานจะจัดขึ้นระหว่างวันที่ 8-11 มิ.ย.นี้ ที่ลานจอดรถสถานนีรถไฟฟ้าแอร์พอร์ตเรลลิ้ง มักกะสัน โดยมีร้านดังมาร่วมออกร้านเช่น ครัวเจ๊ง้อ กระท้อนไก่ลอยฟ้า ป.ข้าวผัดปู ,ร้านฮ้านจาวเหนือ สวนบ้านเรา ทุเรียนระยอง ,ทับทิมสยาม จตุจักร เป็นต้น",
  "url": "https://www.dailynews.co.th/economic/576739",
  "date": "2017-06-03T22:05:04.476Z"
}