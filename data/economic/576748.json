{
  "id": 576748,
  "title": "สะพานเบลีย์ห้วยน้ำคานฉิว | เดลินิวส์",
  "description": "กรมทางหลวง เปิดการจราจรบนทางหลวงหมายเลข 2195 บริเวณสะพานห้วยน้ำคาน จ.เลย ให้รถวิ่งได้แล้วตามปกติ  ",
  "keywords": "สะพานเบลีย์ห้วยน้ำคานฉิว, สะพานเบลีย์, ห้วยน้ำคาน, ฉิว, กรมทางหลวง, ทล., เลย, นวัตกรรมขนส่ง, เดลินิวส์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "economic",
  "content": "นายธานินทร์ สมบูรณ์ อธิบดีกรมทางหลวง (ทล.)  เปิดเผยว่า  ตามที่ ทล. ได้ทอดสะพานเบลี่ย์บนทางหลวงหมายเลข 2195 ตอน ปากคาน – อาฮี (สะพานห้วยน้ำคาน) ที่กม.49+019 อ.ทาลี่ จ.เลย เนื่องจากได้รับผลกระทบจากอุทกภัยแต่ต่อมาตอสะพานเบลีย์เกิดพังทรุดตัว กรมฯจึงเข้าทอดสะพานใหม่ให้ยาวขึ้นกว่าเดิมนั้น ขณะนี้แขวงทางหลวงเลยที่ 2 (ด่านซ้าย) และศูนย์สร้างและบูรณะสะพานที่ 2 (ขอนแก่น) ได้ทอดสะพานเบลี่ย์ (สะพานโครงเหล็กชั่วคราว) ความยาว 56 เมตร แล้วเสร็จ สามารถเปิดการจราจรให้รถพิกัดน้ำหนักไม่เกิน 10 ตัน ความสูงไม่เกิน 2.50 เมตร สัญจรผ่านได้แล้ว  เพื่อบรรเทาความเดือดร้อนของประชาชนในพื้นที่และผู้ใช้รถใช้ถนน เมื่อสถานการณ์กลับเข้าสู่สภาวะปกติกรมฯจะปรับปรุงสะพานดังกล่าวให้มั่นคงแข็งแรงอย่างถาวรต่อไป นายธานินทร์ กล่าวต่อว่า ทั้งนี้ ขอความร่วมมือผู้ใช้เส้นทางโปรดขับขี่อย่างระมัดระวังปฏิบัติตามกฎจราจรและคำแนะนำของเจ้าหน้าที่อย่างเคร่งครัด หากประชาชนพบเห็นสะพานชำรุดเสียหายหรือต้องการความช่วยเหลือ สามารถแจ้งเหตุได้ที่สำนักงาน ทางหลวง แขวงทางหลวง หมวดทางหลวงในพื้นที่ทั่วประเทศ และสายด่วนกรมทางหลวง 1586 (โทรฟรีทุกเครือข่ายตลอด 24 ชม.)                ",
  "url": "https://www.dailynews.co.th/economic/576748",
  "date": "2017-06-03T22:10:32.885Z"
}