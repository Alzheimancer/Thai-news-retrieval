{
  "id": 576914,
  "title": "เอกชนมั่นใจธปท.เอาอยู่ \"ค่าบาท\" | เดลินิวส์",
  "description": "ประธานหอการค้าเชื่อ “แบงก์ชาติ” ติดตามดูแลค่าเงินอย่างใกล้ชิด  แนะเอกชนปรับตัวลดต้นทุนและปรับคุณภาพสินค้าให้ดีขึ้น",
  "keywords": "หอการค้าไทย ค่าเงินบาท แข็งค่า ต่างชาติ อัตราแลกเปลี่ยน เศรษฐกิจ ส่งออก,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "economic",
  "content": "นายกลินท์ สารสิน ประธานกรรมการสภาหอการค้าแห่งประเทศไทย เปิดเผยว่า สถานการณ์เงินบาทที่แข็งค่าขึ้นในขณะนี้นั้น เชื่อว่าธนาคารแห่งประเทศไทย (ธปท.) จะสามารถดูแลอัตราแลกเปลี่ยนของไทย ให้อยู่ในระดับที่เหมาะสมได้แน่นอน ซึ่งภาคเอกชนไม่ได้กังวลต่อสถานการณ์เงินบาทที่แข็งค่าขึ้นครั้งนี้ แต่ทั้งนี้ ต้องการให้อัตราแลกเปลี่ยน เป็นไปในทิศทางเดียวกันกับประเทศคู่แข่ง เพื่อความสามารถในการแข่งขันของภาคเอกชน และไม่ให้กระทบต่อการส่งออกสินค้าของไทย ซึ่งขณะนี้ผู้ประกอบการต่าง ๆ ได้หันมาพัฒนาสินค้าให้ตรงตามความต้องการของตลาด และประเทศคู่ค้ามากขึ้นแล้ว เชื่อว่าจะสามารถกำหนดราคาสินค้าได้ดีขึ้น โดยไม่กังวลปัจจัยอัตราแลกเปลี่ยนมากนัก   อย่างไรก็ตาม ช่วงที่ผ่านมา หอการค้าไทยมีโอกาสหารือกับ ธปท.อย่างใกล้ชิด และต่อเนื่อง เพื่อหารือถึงผลกระทบต่าง ๆ ต่อภาคเอกชนในภาพรวม ได้ได้เน้นเฉพาะเรื่องอัตราแลกเปลี่ยนเท่านั้น ดังนั้น หากการแข็งค่า หรืออ่อนค่านั้น สอดคล้องกับสกุลเงินของประเทศคู่แข่ง ก็ไม่น่ากังวล แต่ขณะเดียวกันภาคเอกชนไทย ก็ต้องปรับตัวด้วย เพื่อลดต้นทุน พร้อมทั้งดูแลคุณภาพสินค้าให้สูงขึ้น ซึ่งจะทำให้มีความได้เปรียบมากขึ้น      ",
  "url": "https://www.dailynews.co.th/economic/576914",
  "date": "2017-06-03T22:22:05.325Z"
}