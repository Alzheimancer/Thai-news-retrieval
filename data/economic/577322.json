{
  "id": 577322,
  "title": "ศุลกากรเข้มตรวจรถหรูนำเข้า | เดลินิวส์",
  "description": "กรมศุลกากรเข้ม ตรวจการนำเข้ารถหรู ที่ผ่านมา แจ้งราคาต่ำเลี่ยงภาษี ส่งดีเอสไอตรวจเชิงลึก\r\n ",
  "keywords": "กรมศุลกากร รถหรู นำเข้า เลี่ยงภาษี เศรษฐกิจ ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "economic",
  "content": "นายชัยยุทธ คำคุณ รองอธิบดีและโฆษกกรมศุลกากร เปิดเผยว่า กรมศุลกากรได้ดำเนินการตรวจสอบการสำแดงนำเข้ารถหรูอย่างเข็มข้นมาตลอด เพราะรถหรูเป็นสินค้าที่มีราคาแพงอัตราภาษีสูง จึงถูกจัดให้เป็นสินค้าอ่อนไหวและให้ตรวจสอบการนำเข้าทุกคันอย่างละเอียด อย่างไรก็ตามที่ผ่านมายังพบว่ามีการสำแดงราคาต่ำกว่าเป็นจริง ซึ่งกรมศุลกากรก็ได้ปรับราคาสำแดง เพื่อเสียภาษีนำเข้าให้ถูกต้อง   สำหรับกรณีที่เจ้าหน้าที่กรมศุลกากรเข้าไปเกี่ยวข้องการนำเข้ารถหรูเลี่ยงภาษี เป็นเรื่องที่เกิดขึ้นในอดีตตั้งแต่ปี 53-54 ซึ่งกรมศุลกากรได้ตั้งคณะกรรมการตรวจสอบข้อเท็จจริง และกรรมการสอบวินัยร้ายแรงกับข้าราชการ 9 คน โดยผู้ที่เกี่ยวข้องทั้งหมดไม่ได้เกี่ยวข้องกับการนำเข้ารถหรูเลี่ยงภาษีที่กรมสอบสวนคดีพิเศษ (ดีเอสไอ) ดำเนินการตรวจสอบอยู่   การนำเข้ารถหรูเลี่ยงภาษีที่ดีเอสไอ ดำเนินการสอบสวนเอาผิดอยู่แบ่งออกเป็น 2 กลุ่ม ได้การนำเข้ารถหรูที่ถูกขโมยมา โดยกรมศุลกากรได้ให้ความร่วมมือกับทางดีเอสไอตรวจสอบรถหรูนำเข้าที่ยังอยู่ในอารักขาของกรมศุลกากรพบว่ามีรถหรูที่ถูกขโมยมา 4 คัน จากผู้นำเข้า 2 ราย ทางกรมศุลกากรจึงยึดรถไว้เพื่อส่งให้ดีเอสไอดำเนินคดีกับผู้นำเข้าทั้งสองรายต่อไป นอกจากนี้ เป็นกรณีการนำเข้ารถหรูสำแดงราคาต่ำ ขณะนี้กรมศุลกากรอยู่ระหว่างขอข้อมูลจากทางดีเอสไอ เพื่อนำมาตรวจสอบและดำเนินการเก็บภาษีจากผู้นำเข้าให้ถูกต้องต่อไป      ",
  "url": "https://www.dailynews.co.th/economic/577322",
  "date": "2017-06-03T18:47:32.066Z"
}