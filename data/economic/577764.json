{
  "id": 577764,
  "title": "\"บิ๊กตู่\" บี้หน่วยงานศก.หาทางดูแลคนจน | เดลินิวส์",
  "description": "นายกรัฐมนตรี สั่งหน่วยงานศก.ใช้ข้อมูลลงทะเบียนคนจน หาทางออกมาตรการดูแลด่วน สร้างรายได้ หวังขจัดความจนให้หมด แต่ต้องดูงบให้เหมาะสมด้วย ",
  "keywords": "นายกฯ ลงทะเบียนคนจน สร้างรายได้,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "economic",
  "content": "รายงานข่าวจากทำเนียบรัฐบาล เปิดเผยว่า พล.อ.ประยุทธ์ จันทร์โอชา นายกรัฐมนตรี ได้สั่งให้ทุกส่วนราชการ โดยเฉพาะหน่วยงานด้านเศรษฐกิจ ไปหาทางพิจารณาตามกรอบอำนาจหน้าที่ ก่อนกำหนดมาตรการช่วยเหลือประชาชนผู้มีรายได้น้อยกลุ่มต่าง ๆ ออกมา เพราะขณะนี้ได้มีการแยกออกมาตามระดับรายได้ เพื่อช่วยส่งเสริมให้คนกลุ่มนี้มีรายได้เพิ่มขึ้นอย่างทั่วถึง พร้อมทั้งกำหนดเป้าหมายการดำเนินการให้ชัดเจน เช่นเดียวกับการบูรณาการร่วมกับส่วนราชการที่เกี่ยวข้อง โดยให้ใช้ข้อมูลการขึ้นทะเบียนผู้มีรายได้น้อยที่เป็นปัจจุบันมาประกอบการพิจารณาดำเนินการให้เหมาะสม และเกิดความถูกต้อง สำหรับแนวทางการช่วยเหลือ อาจทำออกมาเป็นมาตรการต่างๆ เช่น กระทรวงการพัฒนาสังคมและความมั่นคงของมนุษย์อาจดำเนินการเรื่องการจัดหาที่อยู่อาศัยสำหรับผู้มีรายได้น้อย หรือกระทรวงศึกษาธิการ อาจดำเนินการเรื่องการส่งเสริมและให้โอกาสทางการศึกษาสำหรับผู้มีรายได้น้อย เพื่อให้บรรลุตามวัตถุประสงค์ของการดำเนินนโยบายในภาพรวมของรัฐบาลที่ต้องการให้การช่วยเหลือและยกระดับรายได้ของผู้มีรายได้น้อย โดยแต่ละมาตรการต้องดำเนินการให้ถูกต้อง เป็นไปตามกฎหมาย ระเบียบ หลักเกณฑ์ที่เกี่ยวข้อง รวมทั้งให้สอดคล้องกับงบประมาณที่มีอยู่ด้วย  ",
  "url": "https://www.dailynews.co.th/economic/577764",
  "date": "2017-06-04T12:00:59.933Z"
}