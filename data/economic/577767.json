{
  "id": 577767,
  "title": "ตั้งทีมถอดวิธีถ่ายทอดเทคโนโลยีต่างชาติ | เดลินิวส์",
  "description": "คณะกรรมการการประกอบธุรกิจของคนต่างด้าว สั่งตั้งคณะอนุกรรมการศึกษากำหนดวิธีการถ่ายทอดเทคโนโลยีของคนต่างด้าวที่จะเข้ามาลงทุนในไทย เพื่อให้ธุรกิจไทยและคนไทยได้ประโยชน์จากการเข้ามาลงทุน ขีดเส้นแล้วเสร็จใน 6 เดือน",
  "keywords": "พาณิชย์ เทคโนโลยี นักธุรกิจต่างชาติ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "economic",
  "content": "น.ส.บรรจงจิตต์ อังศุสิงห์ อธิบดีกรมพัฒนาธุรกิจการค้า ในฐานะเลขานุการคณะกรรมการการประกอบธุรกิจของคนต่างด้าว เปิดเผยว่า คณะกรรมการฯ ได้ตั้งคณะอนุกรรมการเพื่อศึกษาเกี่ยวกับวิธีการถ่ายทอดเทคโนโลยีของต่างชาติ ที่จะเข้ามาประกอบธุรกิจในไทย เพื่อใช้เป็นแนวทางในการพิจารณาคำขอใบอนุญาตของคนต่างด้าว โดยจะเน้นวิธีการถ่ายทอดเทคโนโลยีที่ต้องส่งต่อไปยังผู้เกี่ยวข้องได้อย่างแท้จริง เป็นประโยชน์ต่อการพัฒนาเศรษฐกิจของประเทศ มีกำหนดให้แล้วเสร็จภายใน 6 เดือนข้างหน้า “ขณะนี้รัฐบาลกำลังขับเคลื่อนนโยบายประเทศไทย 4.0 โดยเน้นพัฒนาอุตสาหกรรม ที่มีเทคโนโลยีขั้นสูง มีนวัตกรรม ทำให้คณะกรรมการฯ เห็นว่า ตามเงื่อนไขการเข้ามาลงทุน ได้กำหนดให้คนต่างด้าวต้องถ่ายทอดเทคโนโลยีอยู่แล้ว แต่เมื่อเทคโนโลยีขณะนี้ได้พัฒนามากขึ้น การถ่ายทอดจึงแตกต่างในแต่ละเทคโนโลยี ทำให้ต้องกำหนดเงื่อนไขให้ชัดเจน ซึ่งคณะอนุกรรมการฯ ดังกล่าว ประกอบด้วยผู้แทนจากภาครัฐ ภาคเอกชน และสถาบันการศึกษาที่มีความรู้ ความเชี่ยวชาญด้านเทคโนโลยีและนวัตกรรม”",
  "url": "https://www.dailynews.co.th/economic/577767",
  "date": "2017-06-04T14:01:12.991Z"
}