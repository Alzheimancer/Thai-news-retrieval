{
  "id": 577770,
  "title": "คลังเร่งทำประชาพิจารณ์ภาษีลาภลอย | เดลินิวส์",
  "description": "คลัง รับลูกข้อเสนอ สนช.  ลุยประชาพิจารณ์ ภาษีลาภลอย เก็บภาษีใกล้ทางด่วน รถไฟฟ้า สนามบิน ท่าเรือสร้างใหม่เพิ่ม หลังพบราคาประเมินที่ดินใกล้โครงการลงทุนรัฐพุ่ง 150%",
  "keywords": "คลัง สนช. ประชาพิจารณ์ ภาษีลาภลอย,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "economic",
  "content": "นายกฤษฎา จีนะวิจารณะ ผู้อำนวยการสำนักงานเศรษฐกิจการคลัง (สศค.) เปิดเผยว่า สศค. ได้เปิดรับฟังความเห็นต่อร่าง พ.ร.บ.ภาษีการได้รับประโยชน์จากการพัฒนาระบบสาธารณูปโภคขั้นพื้นฐานด้านคมนาคมขนส่งของรัฐ พ.ศ. ... หรือ  การเก็บภาษีลาภลอย สาเหตุการออกกฎหมายนี้เนื่องจากรัฐบาลได้ลงทุนโครงสร้างพื้นฐานทั้งในปัจจุบันและในอนาคตจำนวนมาก ทำให้ผู้มีที่ดินหรือที่อยู่อาศัยได้ประโยชน์มูลค่าเพิ่มขึ้น เช่น โครงการลงทุนด้านคมนาคมของรัฐบาล 1.79 ล้านล้านบาท ในช่วงปี 58-65 ทำให้มูลค่าที่ดินและห้องชุดบริเวณโครงการเพิ่มสูงขึ้นมาก โดยดูจากราคาประเมิน 59-62 เพิ่ม 100-150% เทียบกับราคาประเมินในช่วง 4 ปี ก่อนหน้านั้นจึงเห็นว่าควรเก็บภาษีลาภลอยขึ้น \"คลังศึกษาการเก็บภาษีลาภลอยนี้มานานแล้ว และที่ผ่านมาสภานิติบัญญัติแห่งชาติ (สนช.) ได้เสนอให้เก็บภาษีดังกล่าว สศค. จึงนำร่างกฎหมายนี้มารับฟังความเห็นจากประชาชน เพื่อดูข้อดีข้อเสียของกฎหมายนี้ ก่อนที่จะเสนอให้ ครม. เห็นชอบ สำหรับประโยชน์จากกการออกกฎหมายดังกล่าว จะช่วยเพิ่มรายได้ของรัฐบาลเพื่อพัฒนาระบบสาธารณูปโภคขั้นพื้นฐานด้านคมนาคมขนส่ง และสร้างความเป็นธรรม โดยให้เจ้าของหรือผู้ครอบครองที่ดินหรือห้องชุดในบริเวณรอบโครงการฯ ที่ได้รับประโยชน์จากการที่ราคาที่ดินหรือห้องชุดดังกล่าวเพิ่มขึ้นจากโครงการฯ ของรัฐจ่ายภาษีให้รัฐ”",
  "url": "https://www.dailynews.co.th/economic/577770",
  "date": "2017-06-05T04:01:02.556Z"
}