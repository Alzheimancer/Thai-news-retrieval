{
  "id": 577773,
  "title": "\"สมคิด\" ยกทีมครม.เศรษฐกิจเยือนญี่ปุ่น | เดลินิวส์",
  "description": "รองนายกฯ “สมคิด” ยกทีมครม.ด้านเศรษฐกิจเยือนญี่ปุ่น ถกความร่วมมือระหว่างกัน พร้อมดึงนักลงทุนเข้ามาลงทุนในโครงการใหญ่ๆ โดยเฉพาะโครงการอีอีซี",
  "keywords": "สมคิด ครม.เศรษฐกิจ ญี่ปุ่น อีอีซี,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "economic",
  "content": "นายณัฐพร จาตุศรีพิทักษ์ ที่ปรึกษารมว.พาณิชย์ เปิดเผยว่า ระหว่างวันที่ 4-8 มิ.ย. 2560 ที่นายสมคิด จาตุศรีพิทักษ์ รองนายกรัฐนตรี จะนำคณะรัฐมนตรีด้านเศรษฐกิจ ทั้ง กระทรวงพาณิชย์ กระทรวงอุตสาหกรรม กระทรวงดิจิทัลเพื่อเศรษฐกิจและสังคม กระทรวงวิทยาศาสตร์ กระทรวงคมนาคม และกระทรวงการต่างประเทศ เดินทางไปเยือนประเทศญี่ปุ่น เพื่อหาทางสร้างความร่วมมือทางเศรษฐกิจด้านต่างๆ ขณะเดียวกันในวันที่ 5 มิ.ย. ทั้งไทยและญี่ปุ่นจะมีการประชุมคณะกรรมาธิการร่วมระดับสูงไทย-ญี่ปุ่น ขึ้น ซึ่งรองนายกรัฐมนตรีของไทยจะเป็นประธานร่วมในการประชุม  ทั้งนี้ในการประชุมครั้งดังกล่าว ทั้ง 2 ฝ่าย จะหารือเรื่องสำคัญ เช่น ความร่วมมือในโครงการพัฒนาระเบียง เศรษฐกิจ ภาคตะวันออก (อีอีซี) ซึ่งไทยจะเสนอให้ญี่ปุ่นเป็นหุ้นส่วนหลักในการพัฒนาอีอีซี และส่งเสริมให้นักลงทุนญี่ปุ่น รับทราบถึงสิทธิประโยชน์ของอีอีซี ซึ่งในส่วนนี้จะมีการลงนามระหว่างกระทรวงอุตสาหกรรมของไทยและกระทรวงเศรษฐกิจและการค้าอุตสาหกรรมญี่ปุ่นเพื่อแสดงความร่วมมือการพัฒนาอีอีซี  ",
  "url": "https://www.dailynews.co.th/economic/577773",
  "date": "2017-06-05T02:06:23.435Z"
}