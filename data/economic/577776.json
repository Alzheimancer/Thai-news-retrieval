{
  "id": 577776,
  "title": "จ่อบังคับนักท่องเที่ยวต่างชาติ ทำ\u0027ประกัน\u0027ก่อนเข้าไทย | เดลินิวส์",
  "description": "รัฐเตรียมคลอดเกณฑ์ บังคับนักท่องเที่ยวต่างชาติ ทำประกันก่อนเข้ามาเที่ยวในประเทศไทย หลังยกเลิกแนวทางเก็บค่าวีซ่า มาใช้อุ้มนักท่องเที่ยว",
  "keywords": "นักท่องเที่ยว ประกันภัย วีซ่า,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "economic",
  "content": "รายงานข่าวจากกระทรวงการท่องเที่ยวและกีฬา เปิดเผยว่า คณะกรรมการอำนวยการพัฒนาและส่งเสริมประเทศไทยให้เป็น \"ศูนย์กลางการท่องเที่ยวด้านการแพทย์และสุขภาพ\" ได้เสนอแนวทางการทำระบบประกันสุขภาพหรือประกันอุบัติเหตุสำหรับนักท่องเที่ยวชาวต่างชาติ กับคณะกรรมการนโยบายท่องเที่ยวแห่งชาติ (ททช.) พิจารณา โดยมีหลักสำคัญที่ททช.กำหนดคือ จะต้องไม่เป็นอุปสรรคต่อการเดินทางของนักท่องเที่ยวที่จะมาเที่ยวเมืองไทย ทั้งนี้แนวทางการดำเนินการในเบื้องต้น คือ 1.ชาวต่างชาติที่ถือหนังสือเดินทางต้องทำประกันอุบัติเหตุก่อนเดินทางเข้าไทย ยกเว้นหนังสือเดินทางทูต หนังสือเดินทางราชการ โดยออกเป็นประกาศกระทรวงมหาดไทย อาศัยอำนาจตามความในมาตรา 14 และมาตราอื่นที่เกี่ยวข้องแห่งพระราชบัญญัติคนเข้าเมืองพ.ศ.2522  2.สำนักงาน คปภ.ต้องดำเนินการร่างกรมธรรม์ ทั้งรายละเอียดของเบี้ยประกัน และความคุ้มครอง รวมทั้งช่องทางในการจำหน่ายกรมธรรม์ สำหรับชาวต่างชาติที่อยู่ในต่างประเทศ สามารถซื้อประกันผ่านช่องทางการจำหน่ายทางเว็บไซต์ ส่วนชาวต่างชาติที่อยู่ในประเทศไทย สามารถซื้อประกันผ่านเครื่องที่สามารถทำธุรกรรมทางการเงินที่มีอยู่ทั่วไป (คีออส)  หรือตู้เอทีเอ็ม หรือตู้เติมเงิน ผ่านบริษัทที่ได้รับอนุญาต ตามกฏหมายและระเบียบของ คปภ. หรือ จัดตั้งตู้คีออส ในช่องทางตรวจคนเข้าเมืองทั้งทาง บก น้ำ อากาศ",
  "url": "https://www.dailynews.co.th/economic/577776",
  "date": "2017-06-05T06:00:45.467Z"
}