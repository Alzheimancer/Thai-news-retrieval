{
  "id": 577780,
  "title": "ปั้นกองทัพมดเอสเอ็มอีบุกซีแอลเอ็มวี | เดลินิวส์",
  "description": "รมว.พาณิชย์ สั่งพาณิชย์จังหวัดตะเข็บชายแดนทั่วไทยปั้นกองทัพมดเอสเอ็มอี เจาะซีแอลเอ็มวี ดันค้าชายแดนเข้าเป้า 1.8 ล้านล้านบาท",
  "keywords": "พาณิชย์จังหวัด ชายแดน เอสเอ็มอี,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "economic",
  "content": "นางอภิรดี ตันตราภรณ์ รมว.พาณิชย์ เปิดเผยว่า ได้สั่งการให้พาณิชย์จังหวัดที่อยู่ตามแนวชายแดนทั่วประเทศ สร้างกองทัพผู้ประกอบการเอสเอ็มอี และผู้ประกอบการท้องถิ่น ให้มีโอกาสในการส่งออกสินค้าไปประเทศเพื่อนบ้าน โดยเฉพาะในกลุ่มประเทศซีแอลเอ็มวี เพื่อขยายการค้า การลงทุน และผลักดันให้การค้าชายแดนขยายตัวได้ตามเป้าหมายที่วางไว้ 1.8 ล้านล้านบาท ขณะเดียวกัน กระทรวงฯ ก็กำลังพิจารณาการเจรจรากับประเทศเพื่อนบ้าน ให้เปิดด่านการค้าตามจุดต่าง ๆ เพิ่มมากขึ้น เพื่ออำนวยความสะดวกในการค้าขาย รวมไปถึงการท่องเที่ยวระหว่างกัน ซึ่งจะเป็นส่วนหนึ่งที่ทำให้การค้าชายแดนเติบโตได้มากขึ้น   “ที่ผ่านมา การค้าชายแดนนั้น มักจะดำเนินการโดยผู้ประกอบการ หรือผู้ส่งออกรายใหญ่เป็นหลัก และเป็นลักษณะการค้าขายระหว่างประเทศ แต่ทั้งนี้กระทรวงฯ เห็นว่า ถ้าทำให้เอสเอ็มอี และผู้ประกอบการท้องถิ่นนั้น ๆส่งออกสินค้าได้ ด้วยการทำเป็นกลุ่มเล็ก ๆ หรือกองทัพเล็ก ๆ แล้วออกไปเจรจาการค้ากับประเทศเพื่อนบ้าน ที่เป็นตลาดใกล้ชิดกับไทย น่าจะมีโอกาสค้าขายสูง เพราะส่วนใหญ่ประเทศเพื่อนบ้านต่างก็นิยมสินค้าไทยเป็นทุนเดิมอยู่แล้ว ซึ่งเราจะต้องทำทุกทาง เพื่อให้มูลค่าการค้าชายแดน การค้าผ่านแดนเพิ่มขึ้นให้ได้ตามเป้าหมายที่วางไว้”  ",
  "url": "https://www.dailynews.co.th/economic/577780",
  "date": "2017-06-04T16:01:10.245Z"
}