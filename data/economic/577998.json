{
  "id": 577998,
  "title": "สั่งเอาผิดพ่อค้าขี้โกง | เดลินิวส์",
  "description": "อภิรดี”สั่งเฉียบขาด เอาผิดพ่อค้าแม่ค้าที่เอาเปรียบประชาชนทุกราย ทั้งไม่ปิดป้ายแสดงราคา ขายแพง เอาเปรียบเครื่องชั่ง เผย 5 เดือนที่ผ่านมา มีเรื่องร้องเรียนรวม 864 ราย \r\n \r\n",
  "keywords": "พาณิชย์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "economic",
  "content": "นางอภิรดี ตันตราภรณ์ รมว.พาณิชย์ เปิดเผยว่า ได้สั่งการให้กรมการค้าภายใน เอาผิดตามกฎหมายขั้นเด็ดขาด กรณีตรวจสอบพบร้านค้า แผงลอย รวมถึงบริษัทต่าง ๆ ที่เอารัดเอาเปรียบประชาชน และผู้บริโภคด้านราคาสินค้า ทั้งกรณีไม่แสดงราคาจำหน่ายสินค้าและบริการ จำหน่ายปลีกไม่ตรงตามราคาที่แจ้งไว้ แสดงราคาจำหน่ายปลีกไม่ชัดเจน ไม่แสดงข้อความ หรือรายการที่ควบคู่การจำหน่ายเป็นภาษาไทย รวมทั้งการเอาเปรียบในด้านเครื่องชั่ง เป็นต้น ทั้งนี้เพื่อเป็นการดูแลผู้บริโภคในการบริโภคสินค้าและบริการ   ทั้งนี้เนื่องจากพบว่า ช่วง 5 เดือนที่ผ่านมา มีผู้บริโภคร้องเรียนเรื่องราคาสินค้า และบริการผ่านสายด่วน 1569 จำนวน 864 ราย ส่วนใหญ่ร้องเรียนเกี่ยวกับเรื่องอาหารและเครื่องดื่ม รองลงมาคือร้องเรียนเกี่ยวกับผลิตภัณฑ์ปิโตรเลียม สินค้าบริการ สินค้าเกษตร ของใช้ส่วนบุคคล ของใช้ประจำวัน ยานยนต์และอุปกรณ์ วัสดุก่อสร้าง เครื่องใช้ไฟฟ้าและอุปกรณ์ กระดาษและเครื่องเขียน โดยผู้บริโภคแจ้งว่า ผู้ขายมีพฤติการณ์ไม่ปิดป้ายแสดงราคาจำหน่ายปลีก รองลงมาคือจำหน่ายราคาแพง เอาเปรียบเครื่องชั่ง แสดงราคาจำหน่ายปลีกไม่ตรงกับราคาที่จำหน่าย ปรับราคาจำหน่ายสูงขึ้น กดราคารับซื้อสินค้าเกษตร กักตุนสินค้า เป็นต้น ซึ่งยังมีแนวโน้มการทำผิดเพิ่มขึ้นต่อเนื่องจากปีก่อนหน้า  ",
  "url": "https://www.dailynews.co.th/economic/577998",
  "date": "2017-06-05T14:07:37.767Z"
}