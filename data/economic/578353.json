{
  "id": 578353,
  "title": "จี้หาเหตุรถเครนสร้างรถไฟฟ้าล้มพลิกหงาย | เดลินิวส์",
  "description": "รถเครนก่อสร้างรถไฟฟ้าสายสีเขียว ใกล้โรงเรียนนายเรืออากาศ ทำงานผิดพลาดรถหงายท้องชี้ฟ้า รฟม.สั่งหยุดงานก่อสร้าง จี้หาสาเหตุคาดรู้ผลวันที่ 8 มิ.ย.นี้",
  "keywords": "ก่อสร้าง,รถไฟฟ้าสายสีเขียว,รถเครนหงาย,ทำงานผิดพลาด,รฟม.,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "economic",
  "content": "เมื่อวันที่ 7 มิ.ย. เวลา 11.45 น. ผู้สื่อข่าวรายงานว่า เกิดเหตุรถเครนเสียหลักหงายท้องภายในพื้นที่ก่อสร้างโครงการรถไฟฟ้าสายสีเขียว หมอชิต-สะพานใหม่-คูคต ใกล้โรงเรียนนายเรืออากาศ ถนนพหลโยธิน โดยมีลักษณะตัวรถถูกยกขึ้นหน้าชี้ฟ้า อยู่ในพื้นกั้น ไม่กีดขวางการจราจร แต่สภาพรถทำให้เป็นที่สนใจของประชาชน รถที่สัญจรผ่าน ชะลอดูเหตุการณ์ ส่งผลให้ท้ายแถวจราจรยาวเลยตลาดสะพานใหม่ นายสุรเชษฐ์ เหล่าพูลสุข ผู้ช่วยผู้ว่าการการรถไฟฟ้าขนส่งมวลชนแห่งประเทศไทย(รฟม.) กล่าวว่า เหตุการณ์ดังกล่าวเกิดขึ้นในพื้นที่ก่อสร้างโครงการรถไฟฟ้าสายสีเขียว สัญญาที่ 2 รับผิดชอบโดบบริษัท ยูนิค เอ็นจิเนียริ่งแอนด์ คอนสตรัคชั่น จำกัด (มหาชน) ซึ่งเบื้องต้นได้สั่งการให้วิศวกรควบคุมงานหาสาเหตุที่ทำให้รถเครนหงายท้องแล้ว เบื้องต้นคาดว่าอาจจะเกิดจากตัวเครนที่ทำงานผิดพลาด ทำให้หงายท้องอยู่ในพื้นที่การก่อสร้างขณะกำลังดำเนินการตอกเสาเข็มโครงฐานรองรับรางรถไฟฟ้า อย่างไรก็ตามจากการตรวจสอบไม่มีคนงานได้รับบาดเจ็บ นายสุรเชษฐ์ กล่าวต่อว่า ได้สั่งการให้บริษัทฯ หยุดการทำงานทั้งหมดที่เกี่ยวกับการใช้รถเครนในการยกสิ่งของ หรือยกเสาเข็ม จนกว่าจะตรวจสอบหาสาเหตุได้ เพราะรฟม.คำนึงถึงความปลอดภัยเป็นหลัก ทั้งนี้คาดว่าจะทราบสาเหตุของความผิดพลาดของผู้รับเหมาภายในวันที่ 8 มิ.ย.นี้  ",
  "url": "https://www.dailynews.co.th/economic/578353",
  "date": "2017-06-07T12:01:10.992Z"
}