{
  "id": 578388,
  "title": "แอตต้าถกก.ท่องเที่ยว รับมือกาตาร์ปิดน่านฟ้า | เดลินิวส์",
  "description": " แอตต้าถกกระทรวงท่องเที่ยว รับมือปัญหากาตาร์ปิดน่านฟ้า ห่วงทำนักท่องเที่ยวจากยุโรป ตะวันออกกลางเดินทางมาไทยดลง 15-30%",
  "keywords": "กาตาร์,ท่องเที่ยว,แอตตา,ปิดน่านฟ้า,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "economic",
  "content": "นางมิ่งขวัญ เมธเมาลี อุปนายกสมาคมไทยธุรกิจการท่องเที่ยว (แอตต้า) เปิดเผยว่า แอตต้าเตรียมหารือกับกระทรวงการท่องเที่ยวและกีฬา และ การท่องเที่ยวแห่งประเทศไทย (ททท.) ในงานไทยแลนด์ทราเวลมาร์ทพลัส (ทีทีเอ็ม) ในวันที่ 14-16 นี้ที่ จ.เชียงใหม่ ถึงกรณีกลุ่มประเทศแถบตะวันออกกลางตัดสัมพันธ์ทางการทูต กับประเทศกาตาร์และต้องมีการปิดน่านฟ้าทางการบิน เนื่องจากจะส่งผลกระทบกับตลาดการท่องเที่ยวไทยโดยตรง โดยเฉพาะในตลาดยุโรปและจากตะวันออกกลาง ที่คาดว่ากลุ่มเดินทางระยะสั้น (ลาสต์มินิท) จะเดินทางมาไทยลดลงในช่วงเดือน ส.ค.นี้ประมาณ15% และ ในระยะยาว ช่วงเดือน ต.ค.-พ.ย. ซึ่งเป็นช่วงฤดูกาลท่องเที่ยว (ไฮซีซั่น) คาดว่า จำนวนนักท่องเทึ่ยวจะลดลงกว่า 30%  ด้านนายโชติช่วง ศูรางกูร ผู้ช่วยกรรมการผู้จัดการบริษัท หนุ่มสาวทัวร์ จำกัด กล่าวว่า ต้องจับตาการแบนสายการบินกาตาร์ แอร์เวยส์ ของประเทศในกลุ่มอาหรับอย่างใกล้ชิด เนื่องจากในตลาดนักท่องเที่ยวไทยไปต่างประเทศ (เอาท์บาวด์) เส้นทางยุโรป สายการบินดังกล่าวมีส่วนแบ่งสูงสุดราว 35% ได้รับความนิยมจากบริษัทนำเที่ยวสูงมาก เพราะมีการจัดโปรโมชั่นให้ความร่วมมือกับบริษัททัวร์และนักท่องเที่ยวทั่วไปในการทำราคาจูงใจในเส้นทางไปยุโรปมากที่สุด และมีราคาเฉลี่ยต่ำที่สุดที่นำเสนอในท้องตลาดขณะนี้ ส่วนอันดับรองลงมาที่ได้รับความนิยมในเส้นทางนี้คือ เอทิฮัด 25%",
  "url": "https://www.dailynews.co.th/economic/578388",
  "date": "2017-06-07T14:07:35.917Z"
}