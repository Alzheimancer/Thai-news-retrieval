{
  "id": 578737,
  "title": "\"เอ็กซิมแบงก์\" ปักธงเปิดสาขาเมียนมาแห่งแรก | เดลินิวส์",
  "description": "ธนาคารเพื่อการส่งออกและนำเข้าแห่งประเทศไทย หรือเอ็กซิม แบงก์ เปิดสาขาเมียนมาแห่งแรก ประเดิมแผนหนุนไทยลงทุนทั่วซีแอลเอ็มวี",
  "keywords": "เอ็กซิม แบงก์ เมียนมา ธุรกิจ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "economic",
  "content": "นายพิศิษฐ์ เสรีวิวัฒนา กรรมการผู้จัดการธนาคารเพื่อการส่งออกและนำเข้าแห่งประเทศไทย (เอ็กซิม แบงก์) เปิดเผยว่า ธนาคารได้เปิดสำนักงานผู้แทนธนาคารเพื่อการส่งออกและนำเข้าแห่งประเทศไทยที่กรุงย่างกุ้ง ประเทศเมียนมาแล้ว โดยถือเป็นสำนักงานผู้แทนฯแห่งแรกที่เปิดนอกประเทศไทย โดยมีหน้าที่ดูแลลูกค้าของธนาคาร และกระตุ้นให้เกิดการค้าการลงทุนในเมียนมาเพิ่มขึ้น โดยเฉพาะโครงการใหม่ที่ธนาคารกำลังพิจารณาให้สินเชื่อแก่นักลงทุนไทยในเมียนมาอีก 18 โครงการ มูลค่าโครงการรวม 700,000 ล้านบาท ซึ่งในจำนวนนี้ธนาคารคาดจะปล่อยกู้ได้กว่า 1 หมื่นล้านบาท ภายใน 1-2 ปี \"การเปิดสำนักงานผู้แทนในย่างกุ้ง เมียนมา จะช่วยเขื่อมโยงเศรษฐกิจจากตะวันออกสู่คะวันตก ผ่านอินเดีย เมียนมา ไทย กัมพูชา และยังเป็นก้าวแรกของเอ็กซิม ในการขยายบทบาทในการส่งเสริมการค้าการลงทุนในภูมิภาคซีแอลเอ็มวี ซึ่งในสิ้นปีนี้จะมีการเปิดสำนักงานต่างประเทศอีกที่ ลาว กัมพูชา และเวียดนาม รวมถึงมีแผนปล่อยสินเชื่อเพื่อการค้าและลงทุนในกลุ่มประเทศซีแอลเอ็มวีในปีนี้เพิ่มขึ้นไม่ต่ำกว่า 8,000 ล้านบาท จากปัจจุบันมียอดสินเชื่อคงค้างในกลุ่มนี้ 40,000 ล้านบาท หรือคิดเป็นกึ่งหนึ่งของสินเชื่อคงค้างทั้งหมดของธนาคาร 80,000 ล้านบาท\"",
  "url": "https://www.dailynews.co.th/economic/578737",
  "date": "2017-06-09T12:01:18.654Z"
}