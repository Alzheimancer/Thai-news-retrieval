{
  "id": 578771,
  "title": "ชง ก.ล.ต.ออกมาตรากรคุมตั๋วบีอี | เดลินิวส์",
  "description": "ตั๋วบีอีกลับมาหลอนตลาดหุ้นอีกรอบก.ล.ต.ชงบอร์ด ออก 2 มาตรการ เน้นผู้ออก-ขายชี้แจงข้อมูลนักลงทุนให้ชัดเจนสร้างความเชื่อมั่นบริษัทจดทะเบียน ",
  "keywords": "ตั๋วบีอี ตลาดหุ้น ก.ล.ต.,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "economic",
  "content": "นายรพี สุจริตกุล เลขาธิการสำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.)  เปิดเผยว่า เตรียมเสนอให้ที่ประชุมคณะกรรมการก.ล.ต. พิจารณามาตรการควบคุมการออกและจำหน่ายตั๋วแลกเงินระยะสั้น (บีอี) เพื่อสร้างความมั่นใจแก่นักลงทุน หลังจากที่ผ่านมามีบริษัทจดทะเบียนจำนวนหนึ่งเกิดปัญหาผิดชำระหนี้ตั๋วบีอี จากกรณีการขาดสภาพคล่องในองค์กร หรือ เกิดปัญหาต่างๆในองค์กร เบื้องต้นได้วางกรอบ 2 แนวทาง คือ ผู้ออกและผู้จำหน่ายต้องเปิดเผยข้อมูลให้ครบถ้วน  และ ให้ผู้จำหน่ายต้องเสนอข้อมูลของบริษัทที่ออกตั๋วบีอีแก่นักลงทุนให้ชัดเจน เพราะในอดีตนักลงทุนหลายรายซื้อตามผู้จำหน่ายแนะนำเนื่องจากได้รับผลตอบแทนสูง ทั้งๆที่ไม่รู้ข้อมูลของบริษัทผู้ออกตั๋วบีอี   “มาตรการที่จะออกมาก.ล.ต.จะไม่ให้เป็นอุปสรรคต่อการออกตั๋วบีอีมีมากนัก เนื่องจากประโยชน์ของการออกตั๋วบีอีจะมีต้นทุนของบริษัทต่ำกว่าการระดมทุนช่องทางอื่นๆ   อย่างไรก็ตามตอนนี้ก.ล.ต.อยู่ระหว่างการเปิดรับฟังความคิดเห็น (เฮียริ่ง) เกณฑ์การออกตั๋วบีอี คาดว่าภายในสิ้นเดือนนี้ หรือต้นเดือนหน้า จะนำผลเฮียริ่ง เสนอต่อคณะกรรรมการ(บอร์ด) ก.ล.ต. พิจารณาเพื่อประกาศเป็นผลบังคับใช้ต่อไป”",
  "url": "https://www.dailynews.co.th/economic/578771",
  "date": "2017-06-09T16:01:10.408Z"
}