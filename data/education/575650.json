{
  "id": 575650,
  "title": "ครม.ไฟเขียวแก้กฎหมายศมส.บริหารคล่องตัว | เดลินิวส์",
  "description": "ครม.เห็นชอบ พ.ร.ฎ.การจัดตั้งศูนย์มานุษยวิทยาสิรินธร องค์การมหาชน แก้ปัญหาการบริหารงานให้คล่องตัวขึ้น เน้นสร้างองค์ความรู้ใหม่ด้านมานุษยวิทยา",
  "keywords": "นายวีระ โรจน์พจนรัตน์,วธ.,คณะรัฐมนตรี,ศูนย์มานุษยวิทยาสิรินธร,องค์การมหาชน,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "education",
  "content": "วันนี้ (23 พ.ค.) นายวีระ โรจน์พจนรัตน์ รมว.วัฒนธรรม เปิดเผยภายหลังการประชุมคณะรัฐมนตรี(ครม.) ว่า ครม.มีมติเห็นชอบ หลักการแก้ไขร่างพระราชกฤษฎีกา(พ.ร.ฎ.) จัดตั้งองค์การมหาชน จำนวน 8 ฉบับ โดยในส่วนของกระทรวงวัฒนธรรม(วธ.) ได้แก่  ร่าง พ.ร.ฎ.การจัดตั้ง  ศูนย์มานุษยวิทยาสิรินธร (องค์การมหาชน)(ฉบับที่..)  พ.ศ. .... โดย มีการแก้ไขนิยาม คณะกรรมการ ให้สอดคล้องกับ พ.ร.บ. องค์การมหาชน(ฉบับที่ 2 ) พ.ศ.2559 รวมทั้งมีการแก้ไขเพิ่มเติมวัตถุประสงค์และเป้าหมายของศูนย์มานุษยวิทยาสิรินธร หรือ ศมส.  เพื่อให้สามารถบริหารจัดการให้มีความคล่องตัวมากขึ้นและเป็นแหล่งเรียนรู้เผยแพร่ข้อมูลและสารสนเทศด้านมานุษยวิทยาสู่สาธารณะ นอกจากนี้ยังมีการแก้ไของค์ประกอบคณะกรรมการ ผู้ทรงคุณวุฒิ รวมทั้งเพิ่มอำนาจหน้าที่ของคณะกรรมการฯ และแก้ไขสาระสำคัญการสรรหาแต่งตั้ง ผู้อำนวยการ ศูนย์มานุษยวิทยาสิรินธร ให้แล้วเสร็จภายใน 90 วัน แต่หากมีความจำเป็นให้ขยายได้ถึง 60 วัน อีกทั้งได้แก้ไขเพิ่มเติมเกี่ยวกับคุณสมบัติของผู้อำนวยการศูนย์มานุษยวิทยาสิรินธร ที่จะสรรหาแต่งตั้งให้ชัดเจนขึ้นด้วย นายวีระ กล่าวต่อไปว่า การเสนอแก้ไขร่างกฎหมายดังกล่าวจะทำให้ภารกิจของศูนย์มานุษยวิทยาสิรินธร มีความชัดเจน ครอบคลุมและหลากหลายทั้งการรวบรวม จัดระบบ เผยแพร่ สนับสนุนการศึกษาวิจัย เพื่อสร้างความรู้ใหม่ทางด้านมานุษยวิทยา โบราณคดี ประวัติศาสตร์ ศิลปวัฒนธรรม ความรู้ท้องถิ่นของประเทศไทยและของภูมิภาคเอเชียตะวันออกเฉียงใต้ เพื่อผลักดันให้เป็นศูนย์กลางในการเผยแพร่ข้อมูลและสารสนเทศด้านมานุษยวิทยาที่มีความทันสมัยและสมบูรณ์ นอกจากนี้ ครม.ยังมีมติแต่งตั้ง กรรมการผู้ทรงคุณวุฒิในคณะกรรมการส่งเสริมคุณธรรมแห่งชาติ ทดแทนชุดเดิมที่ครบวาระการดำรงตำแหน่ง 2 ปี ประกอบด้วย พระพรหมบัณฑิต (ประยูร ธมฺมจิตฺโต) พระศากยวงศ์วิสุทธิ์ (อนิลมาน ธมฺมสากิโย)   นางฉวีรัตน์ เกษตรสุนทร  พล.อ.อ. วีรวิท คงศักดิ์  พล.อ.ศรุต นาควัชระ  นายสุวิทย์ กิ่งแก้ว นายอรุณ บุญชม มุขนายกชูศักดิ์ สิริสุทธิ์ นายปานชัย สิงห์สัจเทพ และ นางพงษ์ทิพย์ เทศะภู    ",
  "url": "https://www.dailynews.co.th/education/575650",
  "date": "2017-06-03T22:12:19.434Z"
}