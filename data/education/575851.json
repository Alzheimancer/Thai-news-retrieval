{
  "id": 575851,
  "title": "ชงใช้ม.44 จัดการปัญหามสธ. | เดลินิวส์",
  "description": "กกอ.เห็นชอบขอใช้ ม.44 จัดการปัญหา มสธ. เตรียมเสนอ 2 แนวทางให้เสมา 1 เลือก  ทั้งตั้งกรรมการสภาฯเพิ่มให้ครบองค์ประกอบ หรือ ตั้งสภาฯชุดใหม่",
  "keywords": "กกอ.,มสธ.,กรรมการสภาฯลาออก,ขอใช้ ม.44 ,,2 แนวทาง ,นพ.ธีระเกียรติ เจริญเศรษฐศิลป์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "education",
  "content": "ผู้สื่อข่าวรายงานว่าในการประชุมคณะกรรมการการอุดมศึกษา(กกอ.)เมื่อเร็ว ๆ นี้ ที่ประชุมได้มีมติเห็นชอบแนวทางแก้ปัญหามหาวิทยาลัยสุโขทัยธรรมาธิราช(มสธ.) กรณีที่กรรมการสภา มสธ.ผู้ทรงคุณวุฒิลาออกเกือบยกชุด ทำให้กรรมการ สภาฯไม่ครบองค์ประชุมจนไม่สามารถจัดประชุมได้  ตามที่คณะอนุกรรมการตรวจสอบข้อเท็จจริงตามคำสั่งหัวหน้าคณะรักษาความสงบแห่งชาติ(คสช.) ที่ 39/2559 เรื่อง การจัดระเบียบและแก้ไขปัญหาธรรมาภิบาลในสถาบันอุดมศึกษา เสนอ ซึ่งมี 2 แนวทาง คือ 1. ให้ กกอ.เสนอรายชื่อกรรมการสภามหาวิทยาลัยตามจำนวนที่ขาด เพื่อให้มหาวิทยาลัยสามารถเดินหน้าต่อไปได้ และ 2. ขอให้แต่งตั้งกรรมการปฏิบัติหน้าที่แทนสภามหาวิทยาลัย อธิการบดี และรองอธิการบดี เช่นเดียวกับที่ดำเนินการกับมหาวิทยาลัยราชภัฏสุรินทร์ มหาวิทยาลัยราชภัฏชัยภูมิ มหาวิทยาลัยบูรพา และมหาวิทยาลัยเทคโนโลยีราชมงคลตะวันออก  “กกอ.ต้องเสนอแนวทางแก้ปัญหาดังกล่าวให้ นพ.ธีระเกียรติ เจริญเศรษฐศิลป์ รมว.ศึกษาธิการ พิจารณาว่า ควรใช้แนวทางไหน ก่อนเสนอหัวหน้า คสช.ต่อไป”แหล่งข่าว กล่าว ",
  "url": "https://www.dailynews.co.th/education/575851",
  "date": "2017-06-03T22:17:54.828Z"
}