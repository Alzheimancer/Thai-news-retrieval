{
  "id": 576761,
  "title": "สิ้นบรมครูหนังตะลุง \"ฉิ้น อรมุต\"   | เดลินิวส์",
  "description": "สิ้นบรมครูหนังตะลุง “ฉิ้น อรมุต” ด้วยโรคชรา สิริอายุ 85 ปี ครอบครัวบำเพ็ญกุศลวัดธรรมโฆษณ์ 29 พ.ค.-4 มิ.ย.นี้\r\n",
  "keywords": "พิมพ์รวี วัฒนวรางกูร,สวธ.,ฉิ้น อรมุต,สิ้นศิลปินแห่งชาติ,ศิลปินแห่งชาติ,บรมครูหนังตะลุง,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "education",
  "content": "วันนี้( 29 พ.ค.) นางพิมพ์รวี วัฒนวรางกูร อธิบดีกรมส่งเสริมวัฒนธรรม (สวธ.) เปิดเผยว่า นายฉิ้น  อรมุต ศิลปินแห่งชาติ  สาขาศิลปะการแสดง (หนังตะลุง) ปี 2532 ถึงแก่กรรมเมื่อวันที่  29 พฤษภาคม  เวลาประมาณ 07.00 น.  ณ บ้านเลขที่  116 หมู่ที่ 3 บ้านธรรมโฆษณ์  ถนนสายสทิงหม้อ  ตำบลสทิงหม้อ  อำเภอสิงหนคร  จังหวัดสงขลา  เนื่องจากโรคชรา สิริอายุ 85 ปี โดยวันเดียวกัน เวลา 16.00 น. ทายาทและลูกศิษย์ได้กำหนดรดน้ำศพที่บ้านและกำหนดสวดพระอภิธรรมศพระหว่างวันที่ 29 พฤษภาคม  - 4 มิถุนายน 2560  เวลา 19.30 น. ณ วัดธรรมโฆษณ์ ตำบลสทิงหม้อ  อำเภอสิงหนคร  จังหวัดสงขลา ถือเป็นการสูญเสียศิลปินหนังตะลุงภาคใต้ ซึ่งมีความสามารถเป็นเอกลักษณ์เฉพาะตน มีไหวพริบยอดเยี่ยมและมีทักษะการใช้ภาษาให้เกิดความสนุกสนาน น่าสนใจ สอดแทรกคติสอนใจให้กับผู้ชมหนังตะลุงตลอดเวลา  นายฉิ้น  อรมุต นับเป็นนายหนังที่มีความสามารถด้านหนังตะลุงอย่างรอบด้านคนหนึ่งของภาคใต้เลยทีเดียว ทั้งนี้สวธ.ได้มอบเงินช่วยเหลือเมื่อเสียชีวิตเพื่อร่วมทำบำเพ็ญกุศลศพจำนวน 20,000 บาท และเงินช่วยเหลือค่าจัดทำหนังสือเผยแพร่ผลงานเมื่อเสียชีวิตเท่าที่จ่ายจริงไม่เกิน 150,000บาท และดำเนินการเรื่องขอพระราชทานเพลิงศพให้   ",
  "url": "https://www.dailynews.co.th/education/576761",
  "date": "2017-06-03T18:29:29.706Z"
}