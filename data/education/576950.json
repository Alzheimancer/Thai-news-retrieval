{
  "id": 576950,
  "title": "มส.ไฟเขียวตรวจหมู่บ้านศีล 5ทั่วประเทศมิ.ย.นี้ | เดลินิวส์",
  "description": "มหาเถรสมาคม เห็นชอบคณะกรรมการขับเคลื่อนโครงการหมู่บ้านรักษาศีล 5 ตรวจเยี่ยมเชิงคุณภาพทั่วประเทศ มิ.ย\r\nนี้ พร้อมเห็นชอบตั้งสำนักปฏิบัติธรรมประจำจังหวัดเชียงใหม่ 10 แห่ง ราชบุรี 6 แห่ง",
  "keywords": "ประดับ โพธิกาญจนวัตร,พศ.,มหาเถรสมาคม,ตรวจหมู่บ้านศีล 5 ภาคกลาง,หมู่บ้านรักษาศีล 5,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "education",
  "content": "วันนี้(30 พ.ค.) นายประดับ โพธิกาญจนวัตร ผอ.สำนักงานพุทธมณฑล ในฐานะโฆษกสำนักงานพระพุทธศาสนาแห่งชาติ(พศ.) กล่าวภายหลังการประชุมมหาเถรสมาคม(มส.)ว่า สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก(อมฺพรมหาเถร) ทรงลาการประชุม และมอบให้สมเด็จพระพุฒาจารย์ (สนิท ชวนปญฺโญ) กรรมการมส. เจ้าคณะใหญ่หนตะวันออก เป็นประธานการประชุมแทน โดยที่ประชุมมส.ได้เห็นชอบการลงพื้นที่ตรวจโครงการหมู่บ้านรักษาศีล 5 เชิงคุณภาพ ทุกพื้นที่ทั่วประเทศ เริ่มช่วงเดือนมิถุนายนนี้ ของคณะกรรมการโครงการหมู่บ้านรักษาศีล5 ตามที่พระพรหมเสนาบดี (พิมพ์ ญาณวีโร) เจ้าอาวาสวัดปทุมคงคา  เจ้าคณะภาค 7 ในฐานะประธานคณะกรรมการขับเคลื่อนโครงการหมู่บ้านรักษาศีล 5 เสนอ ซึ่งการดำเนินการโครงการหมู่บ้านรักษาศีล 5 ขณะนี้เข้าสู่การดำเนินการระยะที่ 3 เชิงคุณภาพ ซึ่งเป็นระยะสุดท้ายของโครงการแล้ว นอกจากนี้ที่ประชุมมส.ยังเห็นชอบการจัดตั้งสำนักปฏิบัติธรรมประจำจังหวัดเชียงใหม่ 10 แห่ง และสำนักปฏิบัติธรรมประจำจังหวัดราชบุรี อีก 6 แห่งด้วย.",
  "url": "https://www.dailynews.co.th/education/576950",
  "date": "2017-06-03T18:36:18.680Z"
}