{
  "id": 577922,
  "title": "มจร.ช่วยสงฆ์ลาวพัฒนาพระเผยแผ่ | เดลินิวส์",
  "description": "มจร. จับมือคณะสงฆ์ลาว พัฒนาพระธรรมทูตนักเผยแผ่ก่อนปฏิบัติศาสนกิจพื้นที่จริง ด้านที่รัฐบาลลาว หนุนไทย สานสัมพันธ์ทางพระพุทธศาสนาเต็มที่",
  "keywords": "พระโสภณวชิราภรณ์,มจร.,คณะสงฆ์ลาว,พระธรรมทูต,เผยแผ่พระพุทธศาสนา,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "education",
  "content": "วันนี้(5 มิ.ย.)พระโสภณวชิราภรณ์ (ไสว โชติโก) ผู้ช่วยเจ้าอาวาสวัดอรุณราชวราราม ในฐานะรองอธิการบดีฝ่ายกิจการต่างประเทศ มหาวิทยาลัยมหาจุฬาลงกรณราชวิทยาลัย(มจร.) กล่าวว่า เมื่อเร็วๆนี้ สมเด็จพระพุทธชินวงศ์ (สมศักดิ์ อุปสโม) เจ้าอาวาสวัดพิชยญาติการาม เจ้าคณะใหญ่หนกลาง ในฐานะรองอธิการบดีมจร. วิทยาเขตบาฬีศึกษาพุทธโฆส จ.นครปฐม ได้ลงนามข้อตกลงความร่วมมือกับคณะสงฆ์สาธารณรัฐประชาธิปไตยประชาชนลาว ในการพัฒนาศาสนทายาท พัฒนาวิทยากรในการเรียนการสอนพระพุทธศาสนา ตลอดจนร่วมกันหาแนวทางในการเผยแผ่พระพุทธศาสนา นอกจากนี้ทางคณะสงฆ์ลาวยังขอให้ช่วยเหลือ อบรมพัฒนาพระสงฆ์ลาวที่จะเดินทางไปปฏิบัติศาสนกิจยังต่างประเทศ เนื่องจากในต่างประเทศนอกจากมีวัดของคณะสงฆ์ไทยแล้ว ยังมีวัดของคณะสงฆ์ลาวไปตั้งอยู่จำนวนมากเช่นกัน จึงต้องการเตรียมความพร้อมให้คณะสงฆ์ลาวมากที่สุด ทั้งนี้ทางรัฐบาลลาวได้ให้ความสำคัญในความร่วมมือทางพระพุทธศาสนากับคณะสงฆ์ไทยอย่างเต็มที่ โดยอนุญาตให้ไทยสามารถสานสัมพันธ์ทางพระพุทธศาสนากับแขวงต่างๆของลาวได้ทันที โดยไม่ต้องผ่านรัฐบาลลาว ซึ่งแสดงให้เห็นว่าประเทศลาวได้เตรียมความพร้อมในการพัฒนางานด้านพระพุทธศาสนาอย่างมาก.",
  "url": "https://www.dailynews.co.th/education/577922",
  "date": "2017-06-05T10:00:25.097Z"
}