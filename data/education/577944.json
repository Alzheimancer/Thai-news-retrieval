{
  "id": 577944,
  "title": "วธ.หนุนเชียงรายเมืองศิลปะ | เดลินิวส์",
  "description": "“วีระ”หนุนเชียงรายขึ้นแท่นเมืองศิลปะ เร่งศิลปินพื้นที่ทำแผนฯของบประมาณ ขณะที่ “เฉลิมชัย”เตรียมผุดถนนศิลปะยิ่งใหญ่ครั้งแรกในประเทศไทย พร้อมสร้างหมู่บ้านศิลปะอบรมผู้สนใจทั่วโลก\r\n",
  "keywords": "วีระ โรจน์พจนรัตน์,วธ.,ศิลปินล้านนา,เชียงราย,เมืองศิลปะ,หมู่บ้านศิลปะ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "education",
  "content": "วันนี้(5 มิ.ย.)นายวีระ โรจน์พจนรัตน์ รมว.วัฒนธรรม กล่าวว่า เมื่อเร็ว ๆ นี้ ตนได้ร่วมประชุมเพื่อผลักดัน จังหวัดเชียงรายเป็นเมืองศิลปะ เมืองศิลปิน ร่วมกับนายเฉลิมชัย โฆษิตพิพัฒน์ ศิลปินแห่งชาติ สาขาทัศนศิลป์ และศิลปินล้านนา ณ วัดร่องขุ่น จังหวัดเชียงราย ซึ่งตนเห็นว่า จังหวัดเชียงรายมีศักยภาพเป็นเมืองศิลปะเนื่องจากมีสถานที่ท่องเที่ยว ศิลปิน แหล่งถ่ายทอดศิลปะมากมาย จึงขอให้ทางศิลปินรีบจัดทำแผนงานการสร้างเมืองศิลปะให้ชัดเจน เพื่อรองรับเมืองศิลปะที่จะเกิดขึ้นในอนาคต โดยวธ.จะช่วยผลักดันนำเสนอของบประมาณจากคณะรัฐมนตรี(ครม.)ต่อไป นายเฉลิมชัย กล่าวว่า ในปี 2561 จังหวัดเชียงรายได้รับเป็นเจ้าภาพจัดงานกีฬาแห่งชาติ ดังนั้น จะใช้โอกาสนี้สร้างถนนศิลปะที่มีความยิ่งใหญ่เป็นครั้งแรกในประเทศไทย เพื่อดึงนักท่องเที่ยวเข้ามาเที่ยวจังหวัดเชียงราย สร้างรายได้ให้แก่จังหวัด พร้อมทำเป็นเชียงรายโมเดลขยายไปยังภูมิภาคอื่นๆทั่วประเทศ ในการนำศิลปะสร้างรายได้เข้าประเทศ นอกจากนี้ ตนยังมีแนวคิดสร้างหมู่บ้านศิลปะ เพื่อเป็นศูนย์รวมด้านศิลปะอย่างครบวงจร ทั้งสร้างงาน แสดงงาน อบรมแก่ผู้สนใจจากทั่วโลก เชื่อว่า หากสามารถทำได้ภายใน 5 ปี จะทำให้วงการศิลปะเกิดการตื่นตัวและมีความเข้มแข็งขึ้น.  ",
  "url": "https://www.dailynews.co.th/education/577944",
  "date": "2017-06-05T12:06:16.235Z"
}