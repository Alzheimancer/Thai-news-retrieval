{
  "id": 578798,
  "title": "\"ดีเอสไอ\"แจ้ง\"เจ้าคุณแป๊ะ\"ไม่ฟ้องเด็ดขาดคดีเบนซ์ | เดลินิวส์",
  "description": "อัยการดีเอสไอส่งหนังสือแจ้งเจ้าคุณแป๊ะไม่ฟ้องเด็ดขาดคดีเบนซ์โบราณ ขณะที่ทนายรายงานวัดปากน้ำภาษีเจริญ สมเด็จวัดปากน้ำรับทราบ พร้อมมีเมตตาสั่งการไม่ต้องการฟ้องกลับที่ทำให้เสื่อมเสียชื่อเสียงแต่อย่างใด",
  "keywords": "พระมหาศาสนมุนี,เจ้าคุณแป๊ะ,วัดปากน้ำ ภาษีเจริญ,ดีเอสไอ,คดีเบนซ์โบราณ,รถหรู,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "education",
  "content": "วันนี้(9 มิ.ย.) นายสุรพงษ์ สิทธิกรณ์ ทนายความของพระมหาศาสนมุนี หรือเจ้าคุณแป๊ะ ผู้ช่วยเจ้าอาวาสวัดปากน้ำ ภาษีเจริญ เปิดเผยภายหลังอัยการมีหนังสือสั่งไม่ฟ้องเด็ดขาด พระมหาศาสนมุนี คดีรถเบนซ์โบราณวัดปากน้ำ เมื่อวันที่ 5 มิ.ย.ที่ผ่านมาว่า ภายหลังมีหนังสือสั่งไม่ฟ้องเด็ดขาดออกมา ตนและฝ่ายกฎหมายวัดปากน้ำภาษีเจริญ ได้เข้ากราบหารือกับเจ้าคุณแป๊ะ เพื่อพิจารณาว่าจะดำเนินการฟ้องร้องกลับหรือไม่ เนื่องจากที่ผ่านมา คดีดังกล่าวเป็นการกระทำที่ทำให้สมเด็จพระมหารัชมังคลาจารย์ (ช่วง วรปุญโญ) เจ้าอาวาสวัดปากน้ำภาษีเจริญ และเจ้าคุณแป๊ะ รวมถึงวัด ต้องเสื่อมเสียชื่อเสียง ซึ่งขณะนี้อยู่ระหว่างการหารือกับทีมทนายและฝ่ายกฎหมายอยู่ แต่เท่าที่ทราบเบื้องต้น เจ้าคุณแป๊ะได้กราบเรียนสมเด็จพระมหารัชมังคลาจารย์ ให้ทราบแล้ว ซึ่งท่านมีเมตตาว่า ไม่ต้องการฟ้องกลับเอาเรื่องแต่อย่างใด อย่างไรก็ตามทางทีมกฎหมายและเจ้าคุณแป๊ะคงต้องหารือกันอีกครั้ง ว่าจะดำเนินการอย่างไรต่อไป.  ",
  "url": "https://www.dailynews.co.th/education/578798",
  "date": "2017-06-09T16:00:17.269Z"
}