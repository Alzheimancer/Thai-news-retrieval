{
  "id": 578294,
  "title": "\"โต๋\"รัก\"ไบร์ท\"เรียบง่าย 6 ปี รอเวลาเหมาะค่อยบอกข่าวดี | เดลินิวส์",
  "description": "อีกหนึ่งคู่ที่ถึงแม้จะไม่ค่อยมีข่าวหวือหวาเรื่องความรัก แต่ก็แอบเห็นว่าหนุ่ม โต๋-ศักดิ์สิทธ์ และแฟนสาว ไบร์ท-พิชญทัฬห์ หมั่นเติมความหวานให้กันเรื่อย ๆ",
  "keywords": "โต๋ ไบร์ท,โต๋ ศักดิ์สิทธิ์,ไบร์ท เรื่องเล่าเช้านี้,ไบร์ท พิชญทัฬห์,เดลินิวส์,เดลินิวส์ออนไลน์,ข่าวบันเทิง,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "entertainment",
  "content": "อีกหนึ่งคู่ที่ถึงแม้จะไม่ค่อยมีข่าวหวือหวาเรื่องความรัก แต่ก็แอบเห็นว่าหนุ่ม โต๋-ศักดิ์สิทธ์ เวชสุภาพร และแฟนสาว ไบร์ท-พิชญทัฬห์ จันทร์พุฒ หมั่นเติมความหวานให้กันเรื่อย ๆ หลายคนเลยลุ้นว่าเมื่อไหร่จะได้เห็นข่าวดีของทั้งคู่ เจอโต๋มาร่วมงานไคลเมท เช้นจ์ วี เช้นจ์ เพราะอากาศเปลี่ยนแปลงบ่อย ที่วอเตอร์ การ์เด้นท์ ดิ เอ็มควอเทียร์ เลยต้องคว้าตัวโต๋มาถามทันที โต๋ เปิดเผยว่า ส่วนเรื่องข่าวดี เอาเป็นว่าถ้าถึงเวลาแล้วค่อยบอก เราก็ไม่ได้ปิดบัง โต ๆ กันแล้ว ถ้าถึงเวลาเราก็บอกว่าจะเป็นยังไงต่อไป คงไม่มีอะไร เซอร์ไพร้ส์หรอก ก็เป็นวงจรชีวิตของทุกคน ตอนนี้เราก็คบกันมา 6 ปีแล้ว ซึ่งเราเริ่มจากการเป็นเพื่อน ความสัมพันธ์ก็ดีขึ้นเรื่อย ๆ เป็นเพื่อนคู่คิด เป็นที่ปรึกษาที่ดี ก็ไม่มีอะไรที่ต้องปรับเข้าหากัน เพราะทุกวันนี้ก็แฮปปี้ดี เราอยู่กันเงียบ ๆ อย่างสบายใจ วันหนึ่งที่เขาไม่ได้เป็นผู้ประกาศ ผมไม่ได้ทำงานตรงนี้ เราก็เป็นคนธรรมดาคนหนึ่ง อยากไปไหนก็ไป ใช้ชีวิตในพื้นที่ส่วนตัวอย่างมีความสุข นั่นคือสาเหตุที่ทำให้เราไม่ค่อยอยากให้มีอะไรหวือหวาในเรื่องของความรัก.  ",
  "url": "https://www.dailynews.co.th/entertainment/578294",
  "date": "2017-06-08T04:00:31.995Z"
}