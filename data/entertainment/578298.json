{
  "id": 578298,
  "title": "\"โม\"แฮปปี้ชีวิตโสด เชื่อพรหมลิขิตรักแท้ | เดลินิวส์",
  "description": "หลังจากเลิกรากับหนุ่ม บี้-สุกฤษฎิ์ ไปสักพักใหญ่ ก็ยังไม่เห็นว่า โม-มนชนก จะมีหนุ่มคนไหนอาสามาดูแลหัวใจสักที",
  "keywords": "โม,โม มนชนก,บี้ เดอะสตาร์,บี้ สุกฤษฎิ์,ข่าวบันเทิง,เดลินิวส์,เดลินิวส์ออนไลน์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "entertainment",
  "content": "หลังจากเลิกรากับหนุ่ม บี้-สุกฤษฎิ์ วิเศษแก้ว ไปสักพักใหญ่ ก็ยังไม่เห็นว่า โม-มนชนก แสงฉายเพียงเพ็ญ จะมีหนุ่มคนไหนอาสามาดูแลหัวใจสักที เจอหน้ากันทั้งทีเลยต้องให้เจ้าตัวอัพเดทเรื่องนี้ให้ฟังสักหน่อย โม เปิดเผยว่า สถานะหัวใจโอเคมาก มีความสุขในทุกวันตั้งแต่แรก ตอนนี้ยุ่งกับการทำงานจนแทบไม่มีเวลาทำอย่างอื่น วันไหนว่างก็จะไปหาร้านอาหารหรือกิจกรรมที่ชอบทำ เพราะคิวแน่นมากไม่สามารถไปเที่ยวไหนได้จริง ๆ ก็ไม่เหงานะ ปกติเราก็ไปไหนมาไหนคนเดียวได้อยู่แล้ว โมไม่ได้เอาประสบการณ์รักครั้งเก่ามาเป็นตัวกำหนดว่ารักครั้งใหม่ต้องเลือกเยอะกว่าเดิม ไม่เกี่ยวกันเลย เวลาเปลี่ยน เป็นไปไม่ได้หรอกที่เราจะเจออะไรเหมือนเดิม คนเก่ากับคนใหม่ยังไงก็ต่างกันอยู่แล้ว ฉะนั้นโมไม่ปิดกั้นเรื่องความรัก เพราะสำหรับโมความรักทำให้เรารู้สึกกระชุ่มกระชวย แต่ตอนนี้ยังไม่ถึงเวลา ไม่มีโอกาส และยังไม่เจอใครที่ใช่ เพื่อน ๆแนะนำให้บ้าง แต่ทุกคนยังเป็นเพื่อนกันหมด โมเชื่อว่าความรักเป็นเรื่องของพรหมลิขิต ไม่ใช่ว่าใครแนะนำให้ก็ได้ ส่วนกับพี่บี้ตั้งแต่โมกลับจากนิวยอร์กก็ยังไม่ได้เจอ ไม่ได้คุยกันเลย ไม่มีอะไรต้องคุย แต่ถ้ามีอะไรให้ช่วยเหลือก็ยินดี อย่างที่เขาเคยบอกว่าเรายังมีความห่วงใยให้กัน ถ้าเจอกันก็ทักทายได้ปกติ โมชิลมาก.  ",
  "url": "https://www.dailynews.co.th/entertainment/578298",
  "date": "2017-06-08T02:00:24.492Z"
}