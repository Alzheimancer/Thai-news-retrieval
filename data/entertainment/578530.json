{
  "id": 578530,
  "title": "\"ฟีฟ่า\" ปลื้ม \"เหยื่อพยาบาท\" กระแสตอบดีจากแฟนละคร | เดลินิวส์",
  "description": "เป็นละครที่ประเดิมแจ้งเกิดนักแสดงน้องใหม่หลายคน สำหรับละคร “เหยื่อพยาบาท” โดยเฉพาะนักแสดงหนุ่มหน้าใหม่ ฟีฟ่า-เปรมอนันต์ ศรีพานิช",
  "keywords": "ฟีฟ่า เปรมอนันต์,เหยื่อพยาบาท,ไก่ วรายุฑ,ก้องภพ,เหยื่อพยาบาท,ข่าวบันเทิง,เดลินิวส์,เดลินิวส์ออนไลน์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "entertainment",
  "content": "ถือเป็นละครอีกเรื่องหนึ่งที่ประเดิมแจ้งเกิดนักแสดงน้องใหม่หลายคน สำหรับละคร “เหยื่อพยาบาท” ทางช่อง 3 หมายเลข 28 ของผู้จัดคนเก่ง ไก่-วรายุฑ มิลินทจินดา โดยเฉพาะนักแสดงหนุ่มหน้าใหม่ ฟีฟ่า-เปรมอนันต์ ศรีพานิช ที่รับบท “ก้องภพ” ที่แฟนละครชมกันใหญ่ว่าฝีมือการแสดงไม่ธรรมดา เจอหนุ่มฟีฟ่าเลยถามถึงเรื่องนี้ซะหน่อย ฟีฟ่า เผยว่า “ผมรับบทเป็นก้องภพครับ เป็นคนที่มีนิสัยค่อนข้างเอาแต่ใจ ไม่ยอมใคร ใจร้อน ไม่ชอบให้ใครดูถูกเหยียดหยาม ชอบทำสิ่งตรงกันข้ามกับสิ่งที่พ่อของเขาต้องการ ละครเรื่องนี้เป็นละครเต็มตัวเรื่องแรกด้วย ตอนแรกที่รู้ว่าเป็นละครดราม่าผมก็แอบตกใจนิดนึงกลัวว่าเราจะทำได้ไม่ดี แต่ผมตั้งใจทำการบ้านเป็นอย่างมาก เพื่อให้งานแสดงชิ้นนี้ออกมาดีที่สุด ถ้ามีตรงไหนที่ผมไม่เข้าใจผมก็จะปรึกษาพี่ ๆ ในกองและผู้กำกับครับ ผมดีใจมากที่ได้มีโอกาสมาเล่นเรื่องนี้ถือว่าเป็นประสบการณ์ครั้งใหม่ที่ทำให้ผมได้เรียนรู้อะไรหลายอย่างและดีใจมากครับที่ได้กระแสตอบรับที่ดีจากคนดู ยังไงผมขอฝากติดตามละครเหยื่อพยาบาทกันต่อไปด้วยนะครับ เนื้อหาเรื่องราวต่าง ๆ จะสนุกเข้มข้นขึ้นเรื่อยๆเลยครับ ทุกวันจันทร์-ศุกร์ เวลา 19.15 น. ทางช่อง 3 หมายเลข 28 ด้วยนะครับ”.  ",
  "url": "https://www.dailynews.co.th/entertainment/578530",
  "date": "2017-06-09T02:00:32.885Z"
}