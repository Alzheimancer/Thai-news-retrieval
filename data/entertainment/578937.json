{
  "id": 578937,
  "title": "สิ้นดารารุ่นเก๋า\u0027ลือชัย นฤนาท\u0027 พระเอกตุ๊กตาทองคนแรก | เดลินิวส์",
  "description": "วงการบันเทิงเศร้า สิ้นดารารุ่นเก๋าระดับตำนาน “ลือชัย นฤนาท” พระเอกตุ๊กตาทองคนแรกของเมืองไทย เสียชีวิตอย่างสงบในวัย 85 ปี ด้วยโรคชรา และภาวะหัวใจล้มเหลว",
  "keywords": "วงการบันเทิงเศร้า,สิ้นดารารุ่นเก๋า,ลือชัย นฤนาท,พระเอกตุ๊กตาทองคนแรกของเมืองไทย,วัย 85 ปี,โรคชรา,ภาวะหัวใจล้มเหลว,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "entertainment",
  "content": "เมื่อวันที่ 10 มิ.ย. ผู้สื่อข่าวรายงานว่า นายพิชัย จิตรีขันธ์ หรือ ลือชัย นฤนาท อายุ 85 ปี พระเอกภาพยนต์ไทยคนแรกที่ได้รับรางวัลตุ๊กตาทอง ได้เสียชีวิตลงแล้วอย่างสงบด้วยภาวะหัวใจล้มเหลว และโรคชรา ระหว่างรักษาตัวที่ รพ.ภูมิพล ท่ามกลางความเศร้าเสียใจของคนในครอบครัวและญาติมิตร สำหรับพิธีรดน้ำศพจะมีขึ้นเวลา 16.00 น. วันที่ 11 มิ.ย. ที่ศาลา 12 วัดพระศรีมหาธาตุฯ (บางเขน) โดยมีกำหนดสวดพระอภิธรรม เวลา 18.30 น. วันที่ 11-17 มิ.ย. และจะมีพิธีพระราชทานเพลิง ในวันอาทิตย์ที่ 18 มิ.ย. เวลา 16.00 น.      ทั้งนี้ ลือชัย นฤนาท เกิดเมื่อวันที่ 30 มิ.ย. 2475 เป็นพระเอกขวัญใจของประชาชนที่มีบุคลิกทำคอเอียง คาบบุหรี่มุมปาก ท่าทางยียวน จนเป็นแบบอย่างให้ผู้ชายในยุคนั้นนิยมเลียนแบบ มีผลงานที่เป็นที่รู้จักกันดี จากบท ชีพ ชูชัย ในภาพยนตร์สืบสวนแนวเจมส์ บอนด์ เรื่อง เล็บครุฑ และมีผลงานตามมาอีกหลายเรื่องเช่น มังกรแดง , การะเกด ,สองฝั่งฟ้า ,พรายดำ คู่กับเพชรา เชาวราษฎร์ เคยเล่นประกบ มิตร ชัยบัญชา ในหนังฟอร์มยักษ์เรื่อง เพชรตัดเพชร พ.ศ. 2509 และเรื่องจอมดาบพิชัยยุทธ อีกทั้งยังแสดงประกบกับสมบัติ เมทะนี ในเรื่อง ขุนตาล ในปี พ.ศ. 2512.  ",
  "url": "https://www.dailynews.co.th/entertainment/578937",
  "date": "2017-06-10T23:03:04.387Z"
}