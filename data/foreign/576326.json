{
  "id": 576326,
  "title": "\"แอปเปิ้ลสโตร์\" แห่งแรกในเอเชียตอ.เฉียงใต้ที่สิงคโปร์ | เดลินิวส์",
  "description": "แฟล็กชิป สโตร์ แห่งแรกในเอเชียตะวันออกเฉียงใต้ของแอปเปิ้ล เปิดให้บริการแล้วที่สิงคโปร์",
  "keywords": "สิงคโปร์, ถนนออร์ชาร์ด, แอปเปิ้ลสโตร์, แฟล็กชิป สโตร์ ,สาขาแรกในเอเชียตะวันออกเฉียงใต้,พลังงานแสงอาทิตย์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "สำนักข่าวต่างประเทศรายงานจากประเทศสิงคโปร์ เมื่อวันที่ 27 พ.ค.ว่าแอปเปิ้ล อิงค์ บริษัทข้ามชาติรายใหญ่ระดับโลกจากสหรัฐ ซึ่งเป็นผู้นำในการออกแบบและผลิตอุปกรณ์อิเล็กทรอนิกส์ ซอฟต์แวร์และบริการออนไลน์อีกหลายด้าน เปิดให้บริการแฟล็กชิป สโตร์ แห่งแรกอย่างเป็นทางการในเอเชียตะวันออกเฉียงใต้ ที่สิงคโปร์ ทั้งนี้ แฟล็กชิป สโตร์ ของแอปเปิ้ลในสิงคโปร์มีความสูง 2 ชั้น และตั้งตระหง่านอยู่ริมถนนออร์ชาร์ด ซึ่งเป็นย่านการค้ามีชื่อเสียงที่สุดของประเทศ นอกจากนี้ อาคารแห่งนี้ยังถือเป็นแห่งแรกในสิงคโปร์ที่ใช้พลังงานจากแสงอาทิตย์ 100% ด้วย โดยแอปเปิ้ลเริ่มโครงการศึกษาด้านพลังงานแสงอาทิตย์มาตั้งแต่ปีที่แล้ว ปัจจุบันแอปเปิ้ลมี แฟล็กชิป สโตร์ หรือ \"แอปเปิ้ล สโตร์\" อยู่ 496 สาขา ใน 21 ประเทศ โดยมากกว่าครึ่งตั้งอยู่ในสหรัฐ และสาขาแรกตั้งอยู่ที่เขตแฟร์แฟ็กซ์ ในรัฐเวอร์จิเนีย เปิดให้บริการเมื่อเดือนพ.ค. 2544.  ",
  "url": "https://www.dailynews.co.th/foreign/576326",
  "date": "2017-06-03T22:03:43.544Z"
}