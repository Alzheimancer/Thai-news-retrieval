{
  "id": 576426,
  "title": "\"บริติช แอร์เวย์ส\"ระบบไอทีล่มยกเลิกเที่ยวบิน | เดลินิวส์",
  "description": "สายการบิน”บริติช แอร์เวย์ส”ของอังกฤษประกาศยกเลิกเที่ยวบินทั้งหมดจากสนามบินหลัก 2 แห่งในกรุงลอนดอนตลอดทั้งวันเสาร์ หลังมีปัญหาระบบไอทีล่มทั่วโลก ส่งผลให้เที่ยวบินล่าช้าและบางลำยังอยู่บนรันเวย์ แต่ไม่พบหลักฐานว่า ถูกโจมตีไซเบอร์",
  "keywords": "ระบบไอที,สายการบิน,บริติช แอร์เวย์ส,ลอนดอน,เที่ยวบิน,ผู้โดยสาร,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "สำนักข่าวต่างประเทศรายงานจากกรุงลอนดอน ประเทศอังกฤษ เมื่อวันที่ 27 พ.ค.ว่า สายการบิน”บริติช แอร์เวย์ส”ของอังกฤษออกแถลงการณ์ระบุว่า เกิดปัญหาระบบไอทีล่มทั้งระบบทั่วโลกดังนั้นเที่ยวบินขาออกของสายการบินบริติช แอร์เวย์ส จากสนามบินฮีทโธรว์และแก๊ตวิคกรุงลอนดอน จึงต้องยกเลิกออกไปทั้งหมดไปตลอดทั้งวันเสาร์ที่ 27 พ.ค. ขณะนี้ที่อาคารผู้โดยสารของสนามบินทั้งสองแห่ง ติดขัดอย่างมาก ดังนั้น ผู้โดยสารจึงยังไม่ต้องมาที่สนามบิน เราเคยประสบปัญหาระบบไอทีล่มมาแล้ว ส่งผลกระทบต่อเที่ยวบินและปฏิบัติการการบินของเราทั่วโลก แถลงการณ์ระบุอีกว่า บริติช แอร์เวย์สกำลังหาทางแก้ปัญหานี้อย่างเร่งด่วนแล้ว แต่ก็ยังไม่พบหลักฐานว่าสาเหตุที่ระบบไอทีล่มมาจากการโจมตีไซเบอร์ อย่างไรก็ตาม บริติช แอร์เวย์สขอแสดงความเสียใจที่เกิดความไม่สะดวกขึ้นกับผู้โดยสารของเราในเรื่องนี้ ปัญหาไอทีล่มส่งผลกระทบต่อผู้โดยสารในอังกฤษ ซึ่งเป็นช่วงสุดสัปดาห์ที่วุ่นวายเพราะวันจันทร์ที่ 29 พ.ค.เป็นวันหยุดราชการและเริ่มต้นวันปิดภาคเรียนกลางเทอมของโรงเรียนต่างๆ เมื่อเดือนที่แล้ว เคยเกิดปัญหาระบบไอทีล่มมาแล้วกับสายการบินลุฟต์ฮันซ่าของเยอรมันและแอร์ฟรานซ์ของฝรั่งเศส ทำให้ผู้โดยสารขึ้นเครื่องไม่ได้",
  "url": "https://www.dailynews.co.th/foreign/576426",
  "date": "2017-06-03T22:09:10.524Z"
}