{
  "id": 576603,
  "title": "ไวรัสซิกาโผล่อินเดียพบติดเชื้อ 3 รายแรก | เดลินิวส์",
  "description": "ทางการอินเดียรายงานพบผู้ติดเชื้อไวรัสซิกา 3 รายแรกในประเทศ รวมถึงสตรีตั้งครรภ์ 2 คน ที่คลอดลูกออกมาสุขภาพแข็งแรง",
  "keywords": "อินเดีย, กรุงนิวเดลี, รัฐคุชราต, เชื้อไวรัสซิกา, ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "   สำนักข่าวเอพีรายงานจากกรุงนิวเดลี ประเทศอินเดีย เมื่อวันที่ 28 พ.ค. ว่า แถลงการณ์ของ ดร.ซูมยา สวามีนาธาน ประธานสภาวิจัยการแพทย์ กระทรวงสาธารณสุขและสวัสดิการครอบครัวอินเดีย เมื่อวันอาทิตย์ กล่าวว่า ผู้ป่วยติดเชื้อไวรัสซิกา 3 คน ในรัฐคุชราตทางภาคตะวันตก หายป่วยอาการดีขึ้นแล้ว \"ประชาชนไม่จำเป็นต้องตื่นตระหนก\"     ส่วนแถลงการณ์ขององค์การอนามัยโลก เมื่อวันศุกร์ กล่าวว่า ผู้ป่วยติดเชื้อทั้ง 3 ราย ที่ทางการอินเดียแจ้งไปยังองค์การอนามัยโลกเมื่อวันที่ 15 พ.ค. ตรวจพบจากการตรวจเลือดตามปกติ ที่โรงพยาบาลในเมืองอาห์มาดาบัด เมืองเอกของรัฐคุชราต โดย 2 รายตรวจพบการติดเชื้อในเดือน ก.พ. และ พ.ย. ปีที่แล้ว ส่วนรายที่ 3 ตรวจพบในเดือน ม.ค. ปีนี้     นางสวามีนาธาน เผยอีกว่า ผู้ป่วยติดเชื้อไวรัสซิกาทั้ง 3 คน ไม่ได้เดินทางไปต่างประเทศ โดยติดเชื้อในประเทศ     ไวรัสซิกาแพร่เชื้อโดยยุงลาย จากข้อมูลในวารสารการแพทย์ แลนเซต ประชาชน 2.6 ล้านคน ที่อาศัยอยุ่ในหลายพื้นที่ของทวีปเอเชียและแอฟริกา เสี่ยงต่อการติดเชื้อ. ภาพ - REUTERS",
  "url": "https://www.dailynews.co.th/foreign/576603",
  "date": "2017-06-03T22:14:56.906Z"
}