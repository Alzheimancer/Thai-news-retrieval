{
  "id": 576789,
  "title": "มาไง...ฉลามบุกโดดขึ้นเรือ ทำร้ายชาวประมง | เดลินิวส์",
  "description": "ชาวประมงสูงวัยชาวออสเตรเลีย เปิดเผยเรื่องราวที่ถูกฉลามตัวหนึ่งโดดขึ้นมาบนเรือ ทำร้ายเขาด้วยครีบอกจนบาดเจ็บ แต่มันก็หนีไปไหนไม่รอด",
  "keywords": "ฉลามขาว,นิวเซาท์เวลส์,ออสเตรเลีย,ประมง,ครีบอก,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "สำนักข่าวต่างประเทศรายงานจากรัฐนิวเซาท์เวลส์ ประเทศออสเตรเลีย เมื่อวันที่ 29 พ.ค.ว่า นายเทอร์รี เชอร์วูด วัย 73 ปี อาชีพชาวประมง เปิดเผยเรื่องราวผ่านทางบรรษัทกระจายเสียงออสเตรเลียเมื่อวันเสาร์ที่ผ่านมาว่า ขณะออกไปตกปลา นอกชายฝั่งเมืองอีแวนส์ เฮด ทางเหนือของรัฐนิวเซาท์เวลส์ ประเทศออสเตรเลีย ห่างจากเมืองซิดนีย์ขึ้นไปทางเหนือ 725 กม. แล้วรู้สึกได้ว่ามีอะไรดำๆโดดขึ้นมาบนเรือ จนรู้สึกได้ว่าเป็นปลาฉลามเพราะมันได้ใช้ครีบอกกระแทกเขาที่ปลายแขน ทำเอาตัวเขาหมุนแล้วล้มลงกับพื้น ส่วนเจ้าฉลามนั้นดิ้นจนไปบนตัวเครื่องยนต์ของเรือและหล่นลงมาบนพื้นเรือ เจ้าฉลามตัวนี้มีความยาว 2.7 เมตร ส่วนเรือประมงของเขากว้าง 1.4 เมตรและยาว 4.5 เมตร ดังนั้น เขากับฉลามจึงอยู่บนพื้นเรือด้วยกัน เขาหาทางที่จะพยุงตัวขึ้น แต่ก็ไม่สำเร็จ รู้ตัวว่าเสียเลือดมาก จึงหาทางที่จะหยิบวิทยุสื่อสารและติดต่อกับอาสาสมัครกู้ภัยทางทะเล ซึ่งก็มาช่วยเขาไว้ได้ พาตัวลงจากเรือและนำส่งโรงพยาบาล รักษาอาการบาดเจ็บ หลังจากนั้น เขาและอาสาสมัครก็กลับไปที่เรืออีกครั้ง พบกับร่างของแขกไม่ได้รับเชิญบนเรือ ซึ่งเจ้าหน้าที่กรมอุตสาหกรรมขั้นต้นท้องถิ่น บอกว่า มันเป็นฉลามขาว นายเชอร์วูดกล่าวอีกว่า ตกปลามานานเกือบ 60 ปี ไม่เคยเจออะไรแบบนี้มาก่อน",
  "url": "https://www.dailynews.co.th/foreign/576789",
  "date": "2017-06-03T22:20:47.890Z"
}