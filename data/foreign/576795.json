{
  "id": 576795,
  "title": "จีนย้ำเจรจาเกาหลีเหนือ | เดลินิวส์",
  "description": "จีนย้ำอีกครั้งต้องเจรจาเพื่อหาทางคลี่คลายสถานการณ์บนคาบสมุทรเกาหลีหลังจากล่าสุดเกาหลีเหนือเพิ่งจะยิงขีปนาวุธฝ่าฝืนมติของสหประชาชาติ",
  "keywords": "จีน,เกาหลีเหนือ,เจรจา,ขีปนาวุธ,มติสหประชาชาติ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "สำนักข่าวต่างประเทศรายงานจากกรุงปักกิ่ง ประเทศจีน เมื่อวันที่ 29 พ.ค.ว่า กระทรวงการต่างประเทศของจีนออกแถลงการณ์เรียกร้องให้เกาหลีเหนือ ยุติการกระทำใดๆก็ตามที่เป็นการฝ่าฝืนมติของสหประชาชาติ และหวังว่าทุกฝ่ายที่เกี่ยวข้องจะอยู่ในความสงบและอดกลั้น เพื่อคลี่คลายสถานการณ์บนคาบสมุทรเกาหลี พร้อมกับนำประเด็นปัญหานี้กลับสู่แนวทางที่ถูกต้องของการเจรจาอย่างสันติวิธีอีกครั้ง เมื่อเช้าวันจันทร์ที่ผ่านมา เกาหลีเหนือได้ยิงขีปนาวุธเป็นครั้งที่ 3 แล้วในรอบหลายสัปดาห์ที่ผ่านมา และครั้งที่ 12 แล้วในรอบปีนี้ นับเป็นการฝ่าฝืนมติของสหประชาชาติและคำเตือน รวมถึงความเป็นไปได้ที่สหรัฐจะใช้ปฏิบัติการทางทหาร หลังเกาหลีเหนือทดลองยิงขีปนาวุธเมื่อช่วงต้นเดือนพ.ค.ที่ผ่านมา นักวิเคราะห์ตั้งข้อสังเกตว่าอาจเป็นขีปนาวุธพิสัยไกล ทางคณะมนตรีความมั่นคงแห่งสหประชาชาติให้คำมั่นว่าจะผลักดันให้ทุกประเทศช่วยกันใช้มาตรการคว่ำบาตรอย่างหนักกับเกาหลีเหนือ แต่จีนซึ่งเป็นประเทศพันธมิตรและคู่ค้าที่เหลืออยู่เพียงประเทศเดียวของเกาหลีเหนือ ย้ำเตือนหลายครั้งให้รื้อฟื้นการเจรจา 6 ฝ่าย ซึ่งหยุดการเจรจาไปนานเพราะเกาหลีเหนือถอนตัวไปเมื่อปี 2552 ขณะที่สหรัฐแจ้งว่า จะเจรจากับเกาหลีเหนือก็ต่อเมื่อเกาหลีเหนือยุติการยิงขีปนาวุธและทดลองนิวเคลียร์",
  "url": "https://www.dailynews.co.th/foreign/576795",
  "date": "2017-06-03T22:26:12.517Z"
}