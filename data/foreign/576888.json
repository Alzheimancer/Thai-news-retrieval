{
  "id": 576888,
  "title": "คาร์บอมบ์ 2 จุดในแบกแดดดับ 31 ศพ | เดลินิวส์",
  "description": "ระเบิดรถยนต์โจมตี 2 ครั้งในกรุงแบกแดด เมืองหลวงอิรัก เมื่อคืนวันจันทร์และเช้าวันอังคาร มีผู้เสียชีวิตอย่างน้อย 31 ศพ บาดเจ็บอย่างน้อย 69 คน กลุ่มไอเอสออกประกาศแสดงความรับผิดชอบครั้งแรก ",
  "keywords": "อิรัก, กรุงแบกแดด, เดือนรอมฎอน, คาร์บอมบ์, เสียชีวิต 28 ศพ, ร้านไอศกรีม, กลุ่มไอเอส,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "สำนักข่าวต่างประเทศรายงานจากกรุงแบกแดด ประเทศอิรัก เมื่อวันที่ 30 พ.ค. ว่าเกิดเหตุคาร์บอมบ์ใกล้กับร้านขายไอศกรีมชื่อดัง ในย่านคาร์ราดาของกรุงแบกแดด เมื่อคืนวันจันทร์ที่ผ่านมา เป็นเหตุให้มีผู้เสียชีวิตอย่างน้อย 17 คน และได้รับบาดเจ็บอีก 32 คน หลังเกิดเหตุกลุ่มไอเอสออกมารับสมอ้างเป็นผู้ลงมือ โดยเหตุการณ์ดังกล่าวเกิดขึ้นเพียงไม่กี่วัน หลังเข้าสู่ช่วงเทศกาลรอมฎอนซึ่งเป็นช่วงเทศกาลถือศีลอดของชาวมุสลิม และเมื่อช่วงเช้าวันอังคาร ระเบิดรถยนต์โจมตีบริเวณใกล้สำนักงานบำนาญ ในย่านชอว์วากา ที่มีประชาชนอยู่อาศัยหนาแน่น ทำให้มใีผู้เสียชีวิตอย่างน้อย 14 ศพ บาดเจ็บอย่างน้อย 37 คน เบื้องต้นยังไม่มีกลุ่มใดประกาศแสดงความรับผิดชอบ แต่เจ้าหน้าที่อิรักกล่าวว่าลักษณะการโจมตีคล้ายกับปฏิบัติการของกลุ่มไอเอส อย่างไรก็ตาม เดือนรอมฎอนถือเป็นช่วงเวลาเกิดเหตุรุนแรงมากที่สุดช่วงหนึ่งในรอบปีของกลุ่มประเทศในตะวันออกกลาง โดยเฉพาะในอิรัก ที่กองทัพรัฐบาลกำลังปฏิบัติการด้านความมั่นคงในการขับไล่กลุ่มไอเอสออกจากเมืองโมซุล ซึ่งเป็นเมืองใหญ่ในภาคเหนือและเป็นฐานที่มั่นสุดท้ายของกลุ่มไอเอสในอิรัก.",
  "url": "https://www.dailynews.co.th/foreign/576888",
  "date": "2017-06-03T18:25:47.853Z"
}