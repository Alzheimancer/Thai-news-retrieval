{
  "id": 576988,
  "title": "ส.ว.ดังมะกันอัด\"ปูติน\" อันตรายต่อโลกมากกว่า\"ไอเอส\" | เดลินิวส์",
  "description": "จอห์น แม็คเคน ส.ว.คนดังของสภาคองเกรสสหรัฐ กล่าวว่า ประธานาธิบดีวลาดิเมียร์ ปูติน ผู้นำรัสเซีย เป็นภัยคุกคามต่อความมั่นคงของโลก มากกว่ากลุ่มไอเอส \r\n",
  "keywords": "นายจอห์น แม็คเคน, ประธานาธิบดีวลาดิเมียร์ ปูติน, กลุ่มไอเอส, เมืองซิดนีย์, ออสเตรเลีย, ศูนย์ศึกษาสหรัฐอเมริกา, คณะกรรมาธิการกองทัพวุฒิสภาสหรัฐ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "  สำนักข่าวเอเอฟพีรายงานจากเมืองซิดนีย์ ประเทศออสเตรเลีย เมื่อวันที่ 30 พ.ค. ว่า นายจอห์น แม็คเคน สมาชิกวุฒิสภาสหรัฐในสังกัดพรรครีพับลิกัน จากรัฐแอริโซนา และเป็นหนึ่งในนักการเมืองที่โจมตีประธานาธิบดีโดนัลด์ ทรัมป์ ด้วยวาจามากที่สุดในพรรค เผยต่อบรรษัทกระจายเสียงออสเตรเลีย (เอบีซี) ในเมืองซิดนีย์ เมื่อวันอังคาร ว่า ประธานาธิบดีวลาดิเมียร์ ปูติน ของรัสเซีย เป็นอันตรายต่อความมั่นคงของโลกมากที่สุด และมากกว่ากลุ่มไอเอสในซีเรียและอิรัก     แม็คเคน ประธานคณะกรรมาธิการกองทัพวุฒิสภาสหรัฐ กล่าวว่า ข้อกล่าวหารัสเซียยุ่งเกี่ยวการเลือกตั้งประธานาธิบดีสหรัฐ ถือเป็นอันตรายต่อประชาธิปไตย \"ผมคิดว่ากลุ่มไอเอสสามารถทำในสิ่งที่เลวร้าย แต่ชาวรัสเซียกำลังพยายามทำลายรากฐานประชาธิปไตย เปลี่ยนแปลงผลการเลือกตั้งของอเมริกา ดังนั้นผมจึงมองว่าปูติน ซึ่งตัดแขนขายูเครน ประเทศอธิปไตย และกดดันกลุ่มประเทศบอลติก คือความท้าทายยิ่งใหญ่ที่สุดที่สหรัฐมีอยู่\".",
  "url": "https://www.dailynews.co.th/foreign/576988",
  "date": "2017-06-03T18:25:50.376Z"
}