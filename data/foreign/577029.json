{
  "id": 577029,
  "title": "สหรัฐเริ่มติดอาวุธให้กลุ่มนักรบเคิร์ดในซีเรีย | เดลินิวส์",
  "description": "กองทัพสหรัฐส่งมอบอาวุธชุดแรกให้แก่กลุ่มนักรบชาวเคิร์ดในซีเรีย ตามคำสั่งอนุมัติจากทำเนียบขาวเมื่อต้นเดือนนี้ ",
  "keywords": "สหรัฐ, ซีเรีย, ตุรกี, กองกำลังป้องกันตนเองชาวเคิร์ด ( วายพีจี ),พรรคคนงานเคอร์ดิสถาน ( พีเคเค ),กลุ่มไอเอส, ส่งมอบอาวุธ, ความช่วยเหลือ,กลุ่มก่อการร้าย,ติดอาวุธ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 30 พ.ค.ว่ากระทรวงกลาโหมสหรัฐออกแถลงการณ์เมื่อวันอังคาร เรื่องการส่งมอบอาวุธยุทโธปกรณ์ชุดแรกให้แก่กองกำลังป้องกันตนเองชาวเคิร์ด ( วายพีจี ) ซึ่งส่วนใหญ่มีฐานที่มั่นอยู่ในภาคเหนือของซีเรีย เพื่อเป็นการยกระดับขีดความสามารถของวายพีจีในการสู้รบกับกลุ่มไอเอสในซีเรีย และเพื่อเพิ่มประสิทธิภาพของการสู้รบเพื่อขับไล่กลุ่มไอเอสออกจากเมืองรักกา ซึ่งเป็นเมืองขนาดใหญ่ในภาคเหนือของซีเรียด้วย โดยความเคลื่อนไหวดังกล่าวเป็นไปตามคำสั่งของประธานาธิบดีโดนัลด์ ทรัมป์ ซึ่งอนุมัติเมื่อต้นเดือนนี้ ขณะที่ตุรกียังสงวนท่าทีต่อความคืบหน้าของรัฐบาลวอชิงตันในเรื่องนี้ หลังเคยออกมาวิจารณ์อย่างหนักครั้งหนึ่ง ท่ามกลางความวิตกกังวลว่า การตัดสินใจของสหรัฐอาจก่อให้เกิดความระหองระแหงครั้งใหม่ระหว่างรัฐบาลอังการากับทำเนียบขาว เนื่องจากตุรกีขึ้นบัญชีดำวายพีจีเป็นกลุ่มก่อการร้าย และเชื่อด้วยว่าวายพีจีมีความเชื่อมโยงในฐานะพันธมิตรของพรรคคนงานเคอร์ดิสถาน ( พีเคเค ) ที่ทำสงครามกับกองทัพตุรกีมาตั้งแต่ปี 2527. คลิปประกอบ : Al Jazeera",
  "url": "https://www.dailynews.co.th/foreign/577029",
  "date": "2017-06-03T18:32:29.011Z"
}