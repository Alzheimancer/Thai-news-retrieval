{
  "id": 577716,
  "title": "อหิวาตกโรคยังระบาดหนักในเยเมน | เดลินิวส์",
  "description": "องค์การยูนิเซฟเผย โรคอหิวาต์กำลังแพร่ระบาดอย่างรวดเร็วในเยเมน ประเทศทางตอนใต้ของคาบสมุทรอาหรับ ที่ตกอยุ่ท่ามกลางสงครามกลางเมือง โดยมีผู้ติดเชื้อใหม่ประมาณวันละ 3,000 - 5,000 คน\r\n",
  "keywords": "เยเมน, อหิวาตกโรค, กรุงซานา, สงครามกลางเมืองเยเมน, กบฏฮูตี, ยูนิเซฟ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "    สำนักข่าวเอพีรายงานจากกรุงอัมมาน ประเทศจอร์แดน เมื่อวันที่ 4 มิ.ย. ว่า นายเกิร์ต แคปเปแลเร ผู้อำนวยการองค์การทุนเพื่อเด็กแห่งสหประชาชาติ (ยูนิเซฟ) ประจำภูมิภาคตะวันออกกลาง เผยเมื่อวันเสาร์ ว่า ตลอดช่วงเดือน พ.ค. ที่ผ่านมา มีรายงานผู้ติดเชื้ออหิวาตกโรคประมาณ 70,000 ราย ใน 19 จังหวัดของทั้งหมด 22 จังหวัดทั่วเยเมน  และมีแนวโน้มตัวเลขจะพุ่งขึ้นเป็น 2 เท่า ในทุกๆ 2 สัปดาห์ เป็น 130,000 คน และประมาณ 300,000 คนตามลำดับ     แคปเปแลเร กล่าวว่า น่าวิตกว่าอหิวาตกโรคในเยเมนจะแพร่ระบาดข้ามแดน ไปยังบรรดาประเทศเพื่อนบ้าน     สงครามกลางเมืองเยเมน การสู้รบระหว่างทหารกองทัพรัฐบาลที่นานาชาติให้การยอมรับ กับกลุ่มกบฏฮูตีของชาวนิกายชีอะห์ ย่างเข้าสู่ปีที่ 3 แล้ว และที่ผ่านมาการสู้รบทำให้มีผู้เสียชีวิตกว่า 10,000 คน ประชาชนกลายเป็นผู้พลัดถิ่นราว 3 ล้านคน และทำลายล้างภาคสาธารณสุขและเศรษฐกิจของประเทศ. ภาพ - AFP, AP คลิปประกอบ - Al Jazeera English",
  "url": "https://www.dailynews.co.th/foreign/577716",
  "date": "2017-06-04T04:00:50.560Z"
}