{
  "id": 577721,
  "title": "เจรจาสันติภาพซีเรียรอบใหม่กลางเดือนนี้ | เดลินิวส์",
  "description": "การเจรจาเพื่อหาแนวทางยุติสงครามกลางเมืองซีเรีย รอบใหม่กำหนดมีขึ้นกลางเดือน มิ.ย. ที่เมืองหลวงของคาซัคสถาน จากการเปิดเผยของทูตซีเรียประจำรัสเซียเมื่อวันเสาร์ โดย 3 ประเทศสปอนเซอร์การเจรจา รัสเซีย-อิหร่าน-ตุรกี หวังจะเพิ่มประสิทธิภาพ \u0027เขตปลอดภัย\u0027 ในซีเรีย",
  "keywords": "ซีเรีย, การเจรจาสันติภาพซีเรีย, กรุงอัสตานา, คาซัคสถาน, รัสเซีย, อิหร่าน, ตุรกี, เขตปลอดภัย, สงครามกลางเมืองซีเรีย,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "   สำนักข่าวเอเอฟพีรายงานจากกรุงมอสโก ประเทศรัสเซีย เมื่อวันที่ 4 มิ.ย. ว่า นายริยาด ฮัดดัด เอกอัครราชทูตซีเรียประจำรัสเซีย เผยต่อสำนักข่าวอาร์ไอเอ โนวอสติ ของทางการรัสเซีย ว่า รัฐบาลซีเรียได้รับเชิญให้เข้าร่วมการเจรจาสันติภาพซีเรียครั้งใหม่ ซึ่งจะมีขึ้นที่กรุงอัสตานา ระหว่างวันที่ 12 - 13 มิ.ย.     แหล่งข่าวกบฏซีเรีย 2 กลุ่มกล่าวว่า ยังไม่ได้รับคำเชิญ     ระหว่างการการเจรจารอบสุดท้ายเมื่อเดือน พ.ค. รัสเซียและอิหร่านผู้สนับสนุนรัฐบาลซีเรีย และตุรกีผู้สนับสนุนฝ่ายกบฏซีเรีย ตกลงที่จะก่อตั้ง \"เขตปลอดภัย\" 4 เขต เพื่อผ่อนคลายการสู้รบในพื้นที่ขัดแย้ง โดยเขตปลอดภัยซึ่งการโจมตีทางอากาศจะต้องยุติ ทำให้การสู้รบภาคพื้นดินลดลงอย่างเห็นได้ชัด แต่ยังคงมีประเด็นสำคัญที่จะต้องเจรจาต่อรอง     รัสเซีย อิหร่าน และตุรกี มีเวลาถึงวันอาทิตย์ (4 มิ.ย.) เพื่อตกลงตามข้อเสนอกำหนดเขตแดน และทั้งสามยังตกลงกันไม่ได้ ในประเด็นประเทศใดควรเป็นผู้ส่งกำลังเข้าไปทำหน้าที่ตำรวจ ตรวจตราเขตปลอดภัย.",
  "url": "https://www.dailynews.co.th/foreign/577721",
  "date": "2017-06-04T08:01:25.228Z"
}