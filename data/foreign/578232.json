{
  "id": 578232,
  "title": "รู้ตัวผู้ก่อเหตุลอนดอนบริดจ์รายที่ 3 | เดลินิวส์",
  "description": "ผู้ต้องสงสัยรายที่ 3 ในเหตุก่อการร้ายลอนดอนบริดจ์และโบโรมาร์เก็ตเมื่อคืนวันเสาร์ที่ผ่านมา เป็นลูกครึ่งอิตาเลียน-โมร็อกโก เคยถูกจับเมื่อปีที่แล้วขณะพยายามที่จะเดินทางไปซีเรีย",
  "keywords": "ผู้ต้องสงสัย,ลอนดอน,อังกฤษ,ก่อการร้าย,อิตาเลียน,โมร็อกโก,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "สำนักข่าวต่างประเทศรายงานจากประเทศอิตาลี เมื่อวันที่ 6 มิ.ย.ว่า สื่อมวลชนของอิตาลีเปิดเผยชื่อของผู้ต้องสงสัยรายที่ 3 ในเหตุก่อการร้ายที่ลอนดอนบริดจ์และโบโรมาร์เก็ตกรุงลอนดอนเมื่อคืนวันเสาร์ที่ผ่านมานั้น เป็นชายวัย 22 ปีชื่อนายยูเซฟ ซาจห์บา มารดาเป็นชาวอิตาเลียนจากเมืองโบโลญญาส่วนบิดาเป็นชาวโมร็อกโก ดังนั้นจึงถือหนังสือเดินทางของทั้งสองประเทศ ทั้งนี้ตำรวจอังกฤษเพิ่งจะเปิดเผยชื่อผู้ต้องสงสัย 2 รายจากจำนวนทั้งหมด 3 รายที่ก่อเหตุ แต่รายที่ 3 ยังไม่เปิดเผยตัวเพราะต้องรอการสอบสวนที่กำลังรวบรวมหลักฐาน สื่อมวลชนของอิตาลีรายงานอีกว่า นายซาจห์บาเคยถูกจับกุมที่สนามบินเมืองโบโลญญาเมื่อปีที่แล้วขณะพยายามที่จะขึ้นเครื่องบินเดินทางไปยังประเทศตุรกี เชื่อว่าต้องการที่จะเข้าร่วมกลุ่มหัวรุนแรงไอเอสที่กำลังสู้รบอยู่ในประเทศซีเรีย ตำรวจอ้างว่า พบคลิปวิดีโอโฆษณาชวนเชื่อของไอเอสในโทรศัพท์มือถือของเขา แต่หลังการสอบสวนไม่พบหลักฐานเพียงพอที่จะเชื่อมโยงไปถึงการก่อการร้ายเพื่อส่งฟ้องศาลดำเนินคดี ดังนั้นจึงต้องปล่อยตัวไป รายงานข่าวระบุอีกว่า สถานะของนายซาจห์บาคือผู้ต้องสงสัยที่อาจจะก่อเหตุร้ายขึ้นมาได้ รายงานนี้ส่งถึงหน่วยตำรวจลับของอังกฤษและโมร็อกโกแล้ว",
  "url": "https://www.dailynews.co.th/foreign/578232",
  "date": "2017-06-06T18:00:47.593Z"
}