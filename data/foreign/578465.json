{
  "id": 578465,
  "title": "ยุ่นหนีคดีฆ่าตำรวจกว่า 40 ปีถูกจับ | เดลินิวส์",
  "description": "ชายชาวญี่ปุ่นอดีตสมาชิกกลุ่มหัวรุนแรงฝ่ายซ้าย ถูกตำรวจจับกุมและตั้งข้อหาฆ่าเจ้าหน้าที่ตำรวจ หลังหลบหนีคดีกว่า 40 ปี \r\n",
  "keywords": "ญี่ปุ่น, กรุงโตเกียว, จับกุมฆาตกรฆ่าตำรวจ, หนีคดีฆ่าตำรวจกว่า 40 ปี, เมืองฮิโระชิมะ, สันนิบาตคอมมิวนิสต์ปฏิวัติญี่ปุ่น, เจอาร์ซีแอล,,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "   สำนักข่าวเอเอฟพีรายงานจากกรุงโตเกียว ประเทศญี่ปุ่น เมื่อวันที่ 7 มิ.ย. ว่า นายมาซาอากิ โอซากะ อายุ 67 ปี อดีตสมาชิกระดับสูงของกลุ่ม สันนิบาตคอมมิวนิสต์ปฏิวัติญี่ปุ่น หรือ เจอาร์ซีแอล (Japan Revolutionary Communist League) ถูกกล่าวหาว่าใช้ท่อนเหล็ก และระเบิดเพลิง ทุบตีเจ้าหน้าที่ตำรวจนายหนึ่ง ระหว่างการประท้วงรุนแรงบนท้องถนน ในย่านชิบูย่าซึ่งปัจจุบันเป็นย่านแฟชั่นในกรุงโตเกียว      นายโอซากะหายตัวไปหลังเหตุการณ์เมื่อปลายปี พ.ศ. 2514     โฆษกสำนักงานตำรวจมหานครโตเกียว ยืนยันการจับกุมนายโอซากะเมื่อวันพุธ แต่ปฏิเสธที่จะเผยรายละเอียดเพิ่มเติม     รายงานของสื่อท้องถิ่น กล่าวว่า โอซากะ ซึ่งถูกตำรวจจับกุมตัวได้ที่เมืองฮิโระชิมะเมื่อเดือนที่แล้ว และถูกนำตัวกลับมาที่โตเกียวเมื่อวันพุธ ถูกระบุตัวตนจากผลการตรวจดีเอ็นเอ หลังการบุกตรวจค้นอาคารหลังหนึ่ง ที่เคยถูกใช้โดยกลุ่มเจอาร์ซีแอล      โอซากะสามารถหลบซ่อนอยู่ได้นาน เนื่องจากได้รับความช่วยเหลือจากกลุ่มเพื่อนฝูง ภาพของโอซากะชายสูงวัยสวมแว่นตา และผมหงอกตัดสั้น ต่างกันโดยสิ้นเชิงกับเด็กหนุ่มในภาพขาวดำ ที่ถูกติดประกาศจับในที่สาธารณะเมื่อกว่า 40 ปีก่อน.     ",
  "url": "https://www.dailynews.co.th/foreign/578465",
  "date": "2017-06-07T22:00:40.464Z"
}