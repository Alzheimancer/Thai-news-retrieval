{
  "id": 578473,
  "title": "คนร้ายวิหารปารีสเป็นสาวกไอเอส | เดลินิวส์",
  "description": "\tตำรวจฝรั่งเศสพบหลักฐาน ชายคนร้ายที่ใช้ค้อนทุบทำร้ายตำรวจ นอกมหาวิหารนอทร์-ดามในกรุงปารีส เมื่อวันที่ 6 มิ.ย. เป็นนักศึกษาปริญญาเอกชาวแอลจีเรีย และเคยประกาศสวามิภักดิ์ต่อกลุ่มไอเอส ",
  "keywords": "กรุงปารีส, ฝรั่งเศสล ก่อการร้าย, มหาวิหารนอทร์-ดาม, แอลจีเรีย, กลุ่มไอเอส,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "     สำนักข่าวเอเอฟพีรายงานจากกรุงปารีส ประเทศฝรั่งเศส เมื่อวันที่ 8 มิ.ย. ว่า ภาพบันทึกเหตุการณ์จากวิดีโอแสดงให้เห็นชายคนร้าย นักศึกษามหาวิทยาลัยชาวแอลจีเรียวัย 40 ปี ซึ่งระบุชื่อเพียงแค่ นายฟาริด ไอ.  ใช้ค้อนทำร้ายตำรวจหนุ่มวัย 22 ปี บนลานทางเดินนอกมหาวิหารนอทร์-ดามในกรุงปารีส ที่เต็มไปด้วยนักท่องเที่ยว สร้างความแตกตื่นแก่ประชาชนที่พบเห็น     นายเจอราร์ด กอลลอมบ์ รัฐมนตรีมหาดไทยฝรั่งเศส กล่าวว่า ในระหว่างการโจมตี นายฟาริดร้องตะโกนว่า \"นี่เพื่อซีเรีย\" ก่อนจะปรี่เข้าทำร้ายตำรวจ      จากการตรวจค้นอพาร์ตเมนต์ที่พัก ที่นายฟาริดเช่าอยู่อาศัย ในย่านแซร์กี ชานกรุงปารีส เจ้าหน้าที่พบวิดีโอบันทึกขณะนายฟาริดประกาศความจงรักภักดีต่อกลุ่มไอเอสในซีเรียและอิรัก และพบว่านายฟาริดลงทะเบียนเรียนปริญญาเอก สาขาวิชาสื่อสารมวลชน ที่มหาวิทยาลัยเมตซ์ ทางภาคตะวันออกของฝรั่งเศส เมื่อปี พ.ศ. 2557       เมื่อวันพุธ เจ้าหน้าที่ยังเฝ้าควบคุมตัวนายฟาริด ซึ่งถูกตำรวจยิงที่บริเวณหน้าอกได้รับบาดเจ็บ เข้ารับการรักษาที่โรงพยาบาล ตำรวจกำลังรวบรวมหลักฐานจากที่พักเพิ่มเติม และสืบขยายผล ว่ามีเครือข่ายร่วมขบวนการหรือไม่. ภาพ - REUTERS",
  "url": "https://www.dailynews.co.th/foreign/578473",
  "date": "2017-06-08T06:00:38.129Z"
}