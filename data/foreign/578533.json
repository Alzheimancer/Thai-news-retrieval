{
  "id": 578533,
  "title": "พบแล้วซากบินเมียนมา ศพผู้โดยสารลอยกลางอันดามัน | เดลินิวส์",
  "description": "นาวิกโยธินเมียนมา พบซากเครื่องบินขนส่งกองทัพที่ตกในทะเลอันดามันแล้ว พร้อมศพผู้โดยสารหลายสิบ จากจำนวนคนที่อยู่บนเครื่องทั้งหมด 122 คน\r\n",
  "keywords": "เมียนมา , พบซาก , เครื่องบินตก , เครื่องบินทหารตก , ทะเลอันดามัน , ศพผู้โดยสาร , ข่าวต่างประเทศ\r\n,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "สำนักข่าวต่างประเทศรายงานจากกรุงเนปยีดอ ประเทศเมียนมา เมื่อวันที่ 8 มิ.ย.ว่า เรือของนาวิกโยธินเมียนมาพบซากเศษชิ้นส่วนเครื่องบินขนส่งของกองทัพ ที่ประสบอุบัติเหตุตกลงในทะเลอันดามันแล้ว โดยชิ้นส่วนดังกล่าวประกอบด้วย ล้อเครื่องบิน กระเป๋าเดินทางผู้โดยสารและเสื้อชูชีพจำนวนมาก ลอยอยู่ในทะเล พร้อมกับร่างผู้เสียชีวิตอีกหลายสิบ เบื้องต้นสื่อต่างประเทศเปิดเผยรายละเอียดเพียง 3 ราย แบ่งเป็นผู้ใหญ่ชาย-หญิง 2 รายและเด็ก 1 ราย โดยบริเวณที่พบอยู่ห่างจากชายฝั่งบริวเวณเมืองล่องโล่น ทั้งนี้ บนเครื่องมีผู้โดยสารทั้งหมด 122 รายเป็นทหารและครอบครัวของพวกเขาในจำนวนนี้มีเด็กอยู่ด้วย 15 ราย เครื่องบินลำดังกล่าวเป็นเครื่องบินขนส่งแบบใบพัด ชานซี วาย-8 ผลิตในประเทศจีน ประสบเหตุสูญหายไปจากจอเรดาร์ และขาดการติดต่อกับศูนย์ควบคุม หลังบินขึ้นจากสนามบินเมืองมะริด ภูมิภาคตะนาวศรี ทางภาคใต้ของประเทศ เมื่อบ่ายวันพุธ หลังจากออกเดินทางไปยังเมืองย่างกุ้ง ขณะที่อยู่เหนือทะเลอันดามันเป็นช่วงเวลาที่มีที่ฝนตกแต่ก็ไม่หนักมาก รัฐบาลเมียนมาได้ส่งเรือนาวิกโยธิน 9 ลำ เครื่องบินทหาร 5 ลำ เฮลิเคอปเตอร์ 3 ลำและเรืออีกหนึ่งลำออกค้นหาซากเครื่องบินและผู้รอดชีวิต ทั้งนี้ ภารกิจการค้นหายังคงดำเนินต่อไป..",
  "url": "https://www.dailynews.co.th/foreign/578533",
  "date": "2017-06-08T10:00:54.771Z"
}