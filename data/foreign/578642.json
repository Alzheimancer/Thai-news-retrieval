{
  "id": 578642,
  "title": "กาตาร์ไม่ไปเจรจาไกล่เกลี่ยที่สหรัฐ | เดลินิวส์",
  "description": "ผู้นำกาตาร์ไม่ตอบรับคำเชิญของผู้นำสหรัฐให้เดินทางไปวอชิงตันเพื่อเจรจาไกล่เกลี่ยวิกฤตความขัดแย้งกับประเทศอาหรับถึงขั้นตัดความสัมพันธ์ทางการทูต ขณะที่สำนักข่าวอัล-จาซีราถูกโจมตีไซเบอร์",
  "keywords": "กาตาร์,สหรัฐ,อาหรับ,อัล-จาซีรา,ซาอุดีอาระเบีย,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "สำนักข่าวต่างประเทศรายงานจากกรุงโดฮา ประเทศกาตาร์ เมื่อวันที่ 9 มิ.ย.ว่า เจ้าหน้าที่กาตาร์เปิดเผยว่า เจ้าของผู้ครองนครของกาตาร์ไม่ตอบรับคำเชิญของประธานาธิบดีโดนัลด์ ทรัมป์ แห่งสหรัฐ ในการเดินทางไปกรุงวอชิงตันเพื่อเข้าร่วมการเจรจาไกล่เกลี่ยวิกฤตความขัดแย้งระหว่างกาตาร์กับประเทศในกลุ่มอาหรับถึงขั้นตัดความสัมพันธ์ทางการทูตด้วยข้อกล่าวหาว่า กาตาร์สนับสนุนลัทธิก่อการร้าย เจ้าหน้าที่กาตาร์เปิดเผยว่า เจ้าของผู้ครองนครของกาตาร์ไม่มีแผนที่จะเดินทางออกนอกประเทศขณะที่กาตาร์กำลังถูกปิดล้อมอยู่ในขณะนี้ ซาอุดีอาระเบีย, สหรัฐอาหรับเอมิเรตส์, บาห์เรน และอียิปต์ได้ตัดความสัมพันธ์ทางการทูตและปิดกั้นเส้นทางขนส่งทั้งหมดกับกาตาร์ ตั้งแต่วันจันทร์ที่ 5 มิ.ย.เป็นต้นมา ขณะเดียวกัน สำนักข่าวอัล-จาซีราซึ่งมีสำนักงานใหญ่อยู่ที่กาตาร์ เปิดเผยผ่านทวิตเตอร์ว่า เครือข่ายสื่อสารทั้งหมดของอัล-จาซีรากำลังถูกโจมตีไซเบอร์ ไม่ว่าจะเป็นทั้งระบบ เว็บไซต์และโซเชียลมีเดีย ขณะนี้กำลังหาทางแก้ไขอยู่ หลังมีรายงานข่าวออกไป ผู้ชมโทรทัศน์ในภูมิภาคตะวันออกกลางแจ้งว่า ไม่สามารถรับชมรายการจากสถานีโทรทัศน์อัล-จาซีราได้  ",
  "url": "https://www.dailynews.co.th/foreign/578642",
  "date": "2017-06-08T22:00:40.688Z"
}