{
  "id": 578695,
  "title": "จำนวนผู้ป่วยอหิวาตกโรคในเยเมนพุ่งเกิน 1 แสนคน | เดลินิวส์",
  "description": "จำนวนผู้ติดเชื้ออหิวาตกโรคในเยเมนเพิ่มขึ้นเป็นมากกว่า 100,000 คนแล้ว ขณะที่จำนวนผู้เสียชีวิตอยู่ที่ราว 800 คนนับตั้งแต่เดือนเม.ย. ที่ผ่านมา บ่งชี้ถึงสถานการณ์ที่ยังอยู่ในภาวะวิกฤติ",
  "keywords": "เยเมน, อหิวาตกโรค, องค์การอนามัยโลก ( ดับเบิลยูเอชโอ ), ผู้ป่วย, ผู้ติดเชื้อ, เกิน 1 แสนคน,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "สำนักข่าวต่างประเทศรายงานจากนครเจนีวา ประเทศสวิตเซอร์แลนด์ เมื่อวันที่ 9 มิ.ย. ว่าองค์การอนามัยโลก ( ดับเบิลยูเอชโอ ) ออกแถลงการณ์เมื่อวันพฤหัสบดี ว่าจำนวนผู้เสียชีวิตจากอหิวาตกโรคในเยเมน ระหว่างวันที่ 29 เม.ย. ถึง 7 มิ.ย. ที่ผ่านมา อยู่ที่อย่างน้อย 791 คน โดยในจำนวนนี้ 46% เป็นผู้มีอายุต่ำกว่า 15 ปี ขณะที่จำนวนผู้ติดเชื้อที่พบในช่วงระยะเวลาดังกล่าวเพิ่มขึ้นอย่างรวดเร็วเป็น 101,820 คนแล้ว และอัตราการติดเชื้ออยู่ในระดับที่สูงมาก เนื่องจากพบใน 19 จากทั้ง 22 จังหวัดของเยเมน ทั้งนี้ รายงานของดับเบิลยูเอชโอระบุว่าปัจจัยสำคัญที่ส่งผลให้การแพร่ระบาดอยู่ในขั้นวิกฤติ คือสถานการณ์สงครามกลางเมืองที่ยืดเยื้อมาตั้งแต่ปี 2558 ซึ่งสร้างความเสียหายอย่างหนักให้แก่ระบบโครงสร้างพื้นฐาน โดยเฉพาะระบบประปา ส่งผลให้ประชาชนขาดแคลนและไม่สามารถเข้าถึงแหล่งน้ำสะอาดได้ ด้านทางการเยเมนเผยว่าทยอยได้รับเวชภัณฑ์เพื่อการป้องกันและรักษาอหิวาตกโรคน้ำหนักรวมราว 50 ตันจากสหรัฐอาหรับเอมิเรตส์ ( ยูเออี ) ซึ่งขนส่งทางเรือมาเทียบท่าที่เมืองเอเดน ริมชายฝั่งทะเลแดง ทางตอนใต้ของประเทศ. คลิปประกอบ : PressTV News    ",
  "url": "https://www.dailynews.co.th/foreign/578695",
  "date": "2017-06-09T08:03:20.068Z"
}