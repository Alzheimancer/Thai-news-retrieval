{
  "id": 578696,
  "title": "อึ้ง!ยืนดูกันเฉยสาวถูกรถชน ไร้คนช่วยโดนเหยียบซ้ำดับ | เดลินิวส์",
  "description": "ชาวเน็ตอึ้ง! ปฏิกิริยาชาวบ้านเดินผ่านเฉย หลังสาวถูกรถชนนอนแน่นิ่งบนถนนไร้คนช่วย จนถูกรถอีกคันเหยียบจนเสียชีวิตคาที่\r\n\r\n",
  "keywords": "เดินผ่านเฉย , ถูกรถชน , ไร้คนช่วย , รถเหยียบ , จีน , จู้หม่าเตี้ยน , ข่าวต่างประเทศ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "เว็บไซต์ข่าวจีน “ไชน่านิวส์”รายงานจากเมืองจู้หม่าเตี้ยน ประเทศจีน เมื่อวันที่ 9 มิ.ย.ว่า สื่อจีนเผยแพร่คลิปที่ทำให้ชาวเน็ตในประเทศตกใจ หลังได้ชมปฏิกิริยาของชาวบ้านที่เดินผ่านถนนสายหนึ่งในเมืองจู้หม่าเตี้ยน มณฑลเหอหนาน ทางตะวันออกของประเทศ ทั้งนี้ คลิปดังกล่าวเป็นคลิปจากกล้องวิดิโอวงจรปิดที่ถูกติดตั้งอยู่บนถนนในเมืองจู้หม่าเตี้ยน ปรากฎเหตุการณ์หญิงรายหนึ่งยืนอยู่บริเวณทางม้าลายกลางถนนจนถูกรถแทกซีชนทำให้ร่วงลงไปนอนแน่นิ่งอยู่บนพื้น เธอได้ยกศีรษะตัวเองขึ้นมาหนึ่งทีเหมือนพยายามจะขอความช่วยเหลือจากฝูงชนที่รอข้ามถนนอยู่ไม่ไกล คนทั้งหมดที่ยืนรอข้ามเห็นเหตุการณ์ทั้งหมด แต่ไม่มีสักคนที่เดินเข้าไปช่วยเหลือผู้ได้รับบาดเจ็บ พวกเขาพากันเดินข้ามถนนผ่านเธอไปอย่างเฉยเมยแม้ว่าจะมีบางคนโทรศัพท์เรียกหน่วยกู้ภัยก็ตาม ทำให้ในอีกไม่กี่นาทีต่อมาหญิงรายนี้ถูกรถเอสยูวีที่วิ่งมาแล้วไม่เบรกเหยียบเข้าเต็มแรงจนเสียชีวิตคาที่อยู่บนถนนดังกล่าว เหตุการณ์ที่เกิดขึ้นได้รับเสียงวิพากษ์วจารณ์จากชาวเน็ตจำนวนมาก บางคนกล่าวโทษว่าเป็นความผิดของความไร้น้ำใจของคนที่เดินผ่านซึ่งอาจจะถูกสอนมาว่าอย่าช่วยเหลือคนแปลกหน้า บางคนโทษว่าเป็นความผิดของหญิงรายนี้เองเพราะเธออาจจะต้องการฆ่าตัวตายหรือพยายามเดินออกมาให้รถชนเพื่อเรียกเอาเงินจากคนที่จะช่วยเธอ",
  "url": "https://www.dailynews.co.th/foreign/578696",
  "date": "2017-06-09T08:02:37.545Z"
}