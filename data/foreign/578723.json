{
  "id": 578723,
  "title": "อุทาหรณ์!ทิ้งลูกเล่นน้ำคนเดียว เด็กจมน้ำไร้คนสนใจ | เดลินิวส์",
  "description": "อุทาหรณ์ … แม่ทิ้งลูกชายวัย 5 ขวบ เล่นน้ำตามลำพัง เด็กจมน้ำตะเกียกตะกายช่วยตัวเองแต่ไม่มีใครสนใจ",
  "keywords": "อุทธาหรณ์ , เด็กชาย , เล่นน้ำตามลำพัง , จมน้ำ , ไม่มีใครช่วย , ฟินแลนด์ , ข่าวต่างประเทศ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "เว็บไซต์ข่าวอังกฤษ “เดอะ มิรเรอร์”รายงานจากกรุงเฮลซิงกิ ประเทศฟินแลนด์ เมื่อวันที่ 9 มิ.ย.ว่า สื่อต่างประเทศเผยแพร่คลิปอุทาหรณ์ แม่ไปห้องซาวน่าทิ้งลูกชาย วัย 5 ขวบเล่นน้ำอยู่ตามลำพังในสระว่ายน้ำแห่งหนึ่งในกรุงเฮลซิงกิ ประเทศฟินแลนด์ เด็กเกิดจมน้ำพยายามตะเกียกตะกายช่วยตัวเองสูดอากาศหายใจ ขณะที่คนอื่นๆในสระว่ายน้ำ ไม่มีใครสนใจหรือสังเกตุเห็นว่าเด็กกำลังจมน้ำไม่ใช่กำลังเล่นน้ำ ทุกคนที่อยู่ในบริเวณดังกล่าวต่างพากันเดินจากไป ทำให้เด็กชายต้องดิ้นรนอยู่เป็นเวลาราว 4 นาที แม้กระทั่งผู้ชายรายหนึ่งที่ยืนจ้องเขาอยู่เป็นเวลานานก็ไม่ได้ลงไปช่วย แม้เด็กจะพยายามตะเกียกตะกายเข้าหาฝั่งแต่ก็ไม่สำเร็จจึงเริ่มหมดแรง ลอยต่ำหน้าคว่ำอยู่ในสระผ่านคนที่เล่นน้ำข้างๆหลายคนจนจบคลิป อย่างไรก็ตาม โชคดีในที่สุดก็มีผู้สังเกตุเห็นจึงช่วยเด็กขึ้นจากน้ำ ทำให้ฟื้นคืนสติจากนั้นพาเขาส่งโรงพยาบาลซึ่งในวันต่อมาเด็กชายก็ได้รับอนุญาตจากแพทย์ให้กลับบ้านได้ ทั้งนี้ แม่ของเขาเป็นชาวลิธัวเนีย วัย 44 ปี ทิ้งเขาไว้ในสระน้ำคนเดียวขณะไปห้องซาวน่ากับเพื่อนๆ หลังจากเกิดเหตุผู้เป็นแม่ถูกดำเนินคดีและรอลงอาญา 4 เดือน ขอบคุณข้อมูลจาก The Mirror คลิปประกอบจากผู้ใช้ยูทูป shivudu gande",
  "url": "https://www.dailynews.co.th/foreign/578723",
  "date": "2017-06-09T12:00:56.259Z"
}