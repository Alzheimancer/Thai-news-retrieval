{
  "id": 578920,
  "title": "แพทย์ผงะ!ตัดลำไส้คนไข้ไม่ได้\u0027อึ\u00272ปี หนัก13กก. | เดลินิวส์",
  "description": "แพทย์ผงะต้องตัดลำไส้ใหญ่หนัก 13 กก.ของคนไข้ทิ้ง หลังเจ้าตัวป่วยประหลาดไม่ได้ “อึ”มาราว 2 ปี",
  "keywords": "จีน , แพทย์ผงะ , ตัดลำไส้ใหญ่ , ป่วยประหลาด , ลำไส้โป่งพอง , ไม่ได้อึ , 2 ปี , จีน , ข่าวต่างประเทศ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "เว็บไซต์ข่าวอังกฤษ “ยูนิแลด”รายงานจากเมืองเซี่ยงไฮ้ ประเทศจีน เมื่อวันที่ 10 มิ.ย.ว่า ทีมแพทย์ในโรงพยาบาล 10th People’s Hospital ในเมืองเซี่ยงไฮ้ทางตะวันออกของประเทศจีนถึงกับอึ้ง หลังตัดสินใจตัดลำไส้ผู้ป่วยวัย 22 ปี ที่ป่วยด้วยโรคลำไส้โป่งพองมาตั้งแต่เกิด โดยคนไข้รายนี้มีปัญหาในการขับถ่ายอุจจาระเนื่องจากไม่มีกล้ามเนื้อในลำไส้ใหญ่ที่คอยบีบรัดให้อุจจาระออกมาจากร่างกาย เขาจึงมีท้องที่ใหญ่ผิดปกติมาตั้งแต่เด็กทำให้ผู้คนมักคิดว่าเขาตั้งครรภ์ จึงต้องใช้ยาระบายตั้งแต่อายุยังน้อยเพื่อกระตุ้นให้ลำไส้ทำงาน ดร.หยิน ลู่ และทีมแพทย์ผู้ผ่าตัดกล่าวว่า เมื่อครั้งที่พวกเขาเห็นท้องที่โป่งพองของผู้ป่วยรายนี้ก็ตกใจมากและคิดว่ามันสามารถระเบิดได้ทุกเวลา พวกเขาพบว่า อุจจาระปริมาณมากที่ไม่เคยได้รับการขับถ่ายในช่วงเวลาหลายเดือนหรืออาจจะถึง 2 ปีอัดแน่นกันอยู่ในลำไส้ใหญ่ของผู้ป่วยรายนี้ ทีมแพทย์ใช้เวลาผ่าตัดอยู่ 3 ชั่วโมง เพื่อที่จะตัดลำไส้ใหญ่ที่อุดตันความยาว 76 เซนติเมตรและมีน้ำหนักถึง 13 กิโลกรัม ออกจากร่างผู้ป่วย โดยอาการผู้ป่วยค่อยๆดีขึ้นตามลำดับแต่ยังต้องพักรักษาตัวอยู่ในโรงพยาบาล ขอบคุณข้อมูลจาก Unilad ภาพจาก Asia Wire",
  "url": "https://www.dailynews.co.th/foreign/578920",
  "date": "2017-06-10T23:09:25.580Z"
}