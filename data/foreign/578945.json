{
  "id": 578945,
  "title": "จีนประกาศช่วยเมียนมา หลังเครื่องบินตกในอันดามัน | เดลินิวส์",
  "description": "จีนประกาศสนับสนุนและช่วยเหลือเมียนมา ในการติดตามผลหลังเหตุเครื่องบินทหารของกองทัพเมียนมาตกในทะเลอันดามันพร้อมผู้โดยสารและลูกเรือ 122 คน",
  "keywords": "จีน,เมียนมา,เครื่องบิน,ทะเลอันดามัน,กองทัพ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "สำนักข่าวต่างประเทศรายงานจากประเทศจีน เมื่อวันที่ 10 มิ.ย.ว่า สำนักข่าวซินหัวของทางการจีนรายงานว่า จีนในฐานะประเทศเพื่อนบ้านของเมียนมาขอแสดงความเสียใจในเหตุการณ์เครื่องบินของกองทัพเมียนมประสบอุบัติเหตุตกในทะเลอันดามันเมื่อวันพุธที่ผ่านมา โดยประธานาธิบดีสี จิ้นผิง ของจีนได้กล่าวกับประธานาธิบดีอู ถิ่น จอ ของเมียนมาในสารที่ส่งไปแสดงความเสียใจว่า ประธานาธิบดีสีเสียใจที่มีผู้เสียชีวิตและขอส่งสารแสดงความเสียใจไปยังรัฐบาลและประชาชนแห่งเมียนมาโดยเฉพาะอย่างยิ่งครอบครัวของผู้สูญเสีย รัฐบาลจีนขอสนับสนุนและให้ความช่วยเหลือในการติดตามผลหลังเหตุเครื่องบินตก เครื่องบินขนส่งแบบวาย-8-200เอฟผลิตในประเทศจีน ขาดการติดต่อหลังบินขึ้นไปได้ 29 นาที เมื่อวันพุธที่ 7 มิ.ย.ที่ผ่านมา ขณะบินอยู่ที่ระดับความสูง 18,000 ฟุต บริเวณ 70 กม.ทางตะวันตกของเมืองทวาย ตามรายงานของกองทัพเมียนมา ซึ่งบนเครื่องบินลำนั้นมีผู้โดยสารและลูกเรือรวม 122 คน ส่วนใหญ่เป็นทหาร สมาชิกในครอบครัวและลูกเรือ เป็นเที่ยวบินประจำสัปดาห์บินจากหลายเมืองชายฝั่งและจะไปยังเมืองย่างกุ้ง แถลงการณ์ของกองทัพเมียนมาระบุอีกว่า ทีมกู้ภัยพบศพอีก 1 ศพเมื่อวันเสาร์ที่ 10 มิ.ย.รวมเป็น 32 ศพแล้วที่เก็บกู้ขึ้นมาได้ แม้ว่าสภาพอากาศทะเลมีคลื่นลมแรงจะเป็นอุปสรรคต่อการกู้ภัยก็ตาม",
  "url": "https://www.dailynews.co.th/foreign/578945",
  "date": "2017-06-10T23:09:29.543Z"
}