{
  "id": 578949,
  "title": "ฮ่องกงประท้วงเลิกขายหูฉลาม | เดลินิวส์",
  "description": "ผู้ชุมนุมประท้วงสวมชุดฉลามถูกตัดครีบแล้วไปชุมนุมรอบร้านอาหารใกล้อ่าวฮ่องกงเพื่อเรียกร้องให้ยุติการจำหน่ายอาหารหรือซุปหูฉลามที่ทำจากครีบฉลามโดยเฉพาะอย่างยิ่งฉลามวาฬที่เป็นสัตว์ใกล้สูญพันธุ์",
  "keywords": "ฮ่องกง,ฉลาม,ประท้วง,แมกซิม,นักเคลื่อนไหว,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "สำนักข่าวต่างประเทศรายงานจากฮ่องกง เมื่อวันที่ 10 มิ.ย.ว่า ผู้ชุมนุมประท้วงสวมชุดฉลามถูกตัดครีบแล้วไปชุมนุมกันรอบร้านอาหารบริเวณอ่าวฮ่องกงคือร้านแมกซิม พาเลซ ดินแดนของจีน ซึ่งครึ่งหนึ่งเป็นของกลุ่มบริษัทจาร์ดีน แมเธอสัน และร้านนี้มักจะมีลูกค้าไปรับประทานอาหารประเภทติ่มซำ แต่ตำรวจพยายามกันไม่ให้ผู้ชุมนุมเข้าไปในบริเวณดังกล่าว ผู้ชุมนุมซึ่งมีอยู่ราว 70 คนทั้งผู้ใหญ่และเด็กตะโกนคำว่าหยุดขายหูฉลามได้แล้ว บางส่วนยังถือป้ายประกาศขอให้ร้านแมกซิมยุติการขายซุปหูฉลาม โดยเฉพาะอย่างยิ่งได้มาจากฉลามวาฬสัตว์ใกล้สูญพันธุ์ ด้านร้านแมกซิมได้ส่งอีเมลถึงสำนักข่าวต่างประเทศ ระบุว่า ได้ลดปริมาณการจำหน่ายหูฉลามในร้านกว่าครึ่งหนึ่งแล้วในช่วง 6 ปีที่ผ่านมา ที่ขายอยู่ก็เป็นฉลามสีน้ำเงิน นักเคลื่อนไหวเพื่อสิ่งแวดล้อมพยายามที่จะลดปริมาณการนำครีบฉลามเข้ามาในดินแดนฮ่องกงซึ่งในช่วง 5 ปีที่ผ่านมา สามารถลดปริมาณลงได้ร้อยละ 40 แต่ก็ยังมีการลักลอบนำเข้าอย่างผิดกฎหมาย ซึ่งในปีนี้รัฐบาลสามารถยึดครีบฉลามได้เกินกว่า 1,400 กิโลกรัมแล้ว",
  "url": "https://www.dailynews.co.th/foreign/578949",
  "date": "2017-06-10T23:09:34.295Z"
}