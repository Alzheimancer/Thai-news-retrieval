{
  "id": 578979,
  "title": "ปิดปราสาท\"แดรกคูลา\"เพราะหมี | เดลินิวส์",
  "description": "ทางการโรมาเนียสั่งปิดปราสาท”แดรกคูลา”ป้อมปราการสมัยศตวรรษที่ 13 ซึ่งเกี่ยวข้องกับ”วลาดนักเสียบ” ผู้เป็นแรงบันดาลใจในนิยายสยองขวัญ”ผีดิบแดรกคูลา” สาเหตุเพราะหมีแม่ลูกอ่อน",
  "keywords": "โรมาเนีย,ปราสาท,แดรกคูลา,หมีสีน้ำตาล,นักท่องเที่ยว,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "foreign",
  "content": "สำนักข่าวต่างประเทศรายงานจากกรุงบูคาเรสต์ ประเทศโรมาเนีย เมื่อวันที่ 10 มิ.ย.ว่า เว็บไซต์ของกระทรวงสิ่งแวดล้อมรัฐบาลโรมาเนีย ระบุว่า รัฐบาลโรมาเนียมีคำสั่งให้ปิดปราสาท”แดรกคูลา”ป้อมปราการสมัยศตวรรษที่ 13 ซึ่งเกี่ยวข้องกับ”วลาดนักเสียบ” หลังจากที่มีผู้พบเห็นว่ามีหมีสีน้ำตาลตัวแม่และลูกออกมาป้วนเปี้ยนแถวปราสาท ปราสาท”แดรกคูลา”ตั้งอยู่บนยอดเขาทางตอนกลางของประเทศโรมาเนีย หากต้องการจะขึ้นไปบนปราสาทนั้นต้องเดินด้วยเท้าขึ้นบันไดไป 1,480 ขั้น ถูกสั่งปิดตั้งแต่ปลายเดือนพ.ค.ที่ผ่านมาด้วยเหตุผลด้านความปลอดภัย นายเอมิเลียน แดรกเนีย เจ้าหน้าที่ท้องถิ่นเปิดเผยว่า กระทรวงสิ่งแวดล้อมตกลงให้ทำการจับกุมหมี 4 ตัวที่มาป้วนเปี้ยนแถวปราสาท แล้วนำไปปล่อยที่อื่น ทั้งนี้เจ้าหน้าที่ของโรมาเนียตำหนิว่าเป็นเพราะนักท่องเที่ยวชอบให้อาหารกับหมีในพื้นที่แถบนั้น ทำให้มันมักจะมาป้วนเปี้ยนเพื่อขออาหารจากนักท่องเที่ยวนั่นเอง ปราสาทแดรกคูลาหรือปราสาทบราน ได้รับการซ่อมบำรุงสมัยศตวรรษที่ 15 โดยเจ้าชายวลาดนักเสียบหรือวลาดที่ 3 เจ้าชายแห่งวาลาเคีย ผู้เป็นแรงบันดาลใจให้”บราม สโตกเกอร์”แต่งนิยายสยองขวัญเรื่อง “ผีดิบแดรกคูลา”ในปีค.ศ.1897 ซึ่งปราสาทแห่งนี้ยังเป็นแหล่งท่องเที่ยวที่สำคัญ โรมาเนียมีหมีสีน้ำตาลอาศัยอยู่ราว 5,000-6,000 ตัว",
  "url": "https://www.dailynews.co.th/foreign/578979",
  "date": "2017-06-10T23:03:22.692Z"
}