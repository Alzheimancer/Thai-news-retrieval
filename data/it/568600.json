{
  "id": 568600,
  "title": "กสทช.ไฟเขียวสปริง เรดิโอ ออกอากาศได้แล้ว | เดลินิวส์",
  "description": "กสทช. อนุญาตให้สปริง เรดิโอ FM 98.5 MHz กลับมาออกอากาศได้ในเวลา 12.00 น. ของวันนี้",
  "keywords": "สปริง เรดิโอ, FM 98.5 MHz, ฐากร ตัณฑสิทธิ์, กสทช., ระงับการออกอากาศ ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "it",
  "content": "วันนี้ (17 เม.ย.) นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) กล่าวว่า จากการเข้าหารือของนายอารักษ์ ราษฎร์บริหาร นายพัชระ สารพิมพา และนายโกศล สงเนียม ผู้บริหารสถานีสปริง เรดิโอ กรณีสำนักงาน กสทช. มีคำสั่งระงับการออกชั่วคราวของสถานีวิทยุ FM 98.5 เมกะเฮิร์ตซ (MHz) ทั้งสองฝ่ายได้บรรลุข้อตกลงและทำความเข้าใจในการออกอากาศและเผยแพร่ข่าวสารต่อสาธารณะ จึงได้อนุญาตให้สปริง เรดิโอ FM 98.5 เมกะเฮิร์ตซ กลับมาออกอากกาศได้ตามปกติตั้งแต่วันที่ 17 เม.ย.60 เวลา 12.00 น. เป็นต้นไป ซึ่งจะเป็นการออกอากาศที่เร็วขึ้นจากการสั่งระงับการออกอากาศเดิมที่สั่งระงับจนถึงเวลา 24.00 น.      ทั้งนี้ ในการถูกระงับการออกอากาศเนื่องจากได้รับการร้องเรียนเกี่ยวกับเนื้อหารายการที่ออกอากาศไม่เหมาะสมซึ่งอาจกระทบต่อความมั่นคงและความสงบเรียบร้อย โดยกสทช.ได้สั่งระงับการออกอากาศตั้งแต่เวลา 00.01 น. วันที่ 13 เม.ย.60 ซึ่งคลื่นดังกล่าวเป็นคลื่นที่กสทช.ได้รับอนุญาต จึงสั่งระงับเพื่อตรวจสอบความถูกต้องตามข้อร้องเรียน ส่วนกรณีที่อาจจะเป็นปัญหาจากการแทรกซ้อนของวิทยุชุมชนหรือไม่นั้น กสทช. จะมีการตรวจสอบ การออกอากาศของคลื่น 98.25 และ 98.75 เมกกะเฮิร์ตซ  ย้อนหลังไปอีก 1 เดือน",
  "url": "https://www.dailynews.co.th/it/568600",
  "date": "2017-06-03T22:09:01.084Z"
}