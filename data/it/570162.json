{
  "id": 570162,
  "title": "อุตุฯ ย้ำปีนี้อุณหภูมิไม่สูงเท่าปีที่ผ่านมา | เดลินิวส์",
  "description": "กรมอุตุฯ ระบุ ปลายเดือนนี้ถึงต้นเดือนพ.ค.ถือว่าอากาศร้อนสุดของปีนี้ โดยคาดว่าจะอยู่ที่ 43 องศาเซลเซียส ย้ำ ปีนี้ไม่ทำลายสถิติอากาศร้อนกว่าปีที่ผ่านมาแน่นอน เพราะเคยร้อนที่สุด 44.6 องศาเซลเซียส",
  "keywords": "กรมอุตุฯ, อุณหภูมิสูงสุด, วันชัย ศักดิ์อุดมไชย ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "it",
  "content": "วันนี้ (25 เม.ย.) นายวันชัย ศักดิ์อุดมไชย อธิบดีกรมอุตุนิยมวิทยา กระทรวงดิจิทัลเพื่อเศรษฐกิจและสังคม (ดีอี) กล่าวว่า ช่วงปลายเดือนเม.ย.60 จนถึงต้นเดือนพ.ค.60 คาดว่าจะเป็นช่วงที่ประเทศไทยมีอากาศร้อนที่สุดในรอบปีนี้ โดยคาดว่าอุณหภูมิสูงสุดจะอยู่ที่ 43 องศาเซลเซียส ในพื้นที่ภาคเหนือและภาคกลางตอนบน โดยอากาศร้อนจะยาวไปจนถึงกลางเดือนพ.ค.60 ก่อนจะเข้าสู่หน้าฝนเต็มตัว อย่างไรก็ตาม คาดว่าในปีนี้ อากาศร้อนไม่น่าจะทำลายสถิติสูงสุด เนื่องจากในปีที่ผ่านมาประเทศไทยได้ทำลายสถิติร้อนที่สุดในรอบ 50 ปี ด้วยอุณภูมิ 44.6 องศาเซลเซียส เมื่อวันที่ 28 เม.ย. 2559 ในจ.แม่ฮ่องสอน ส่วนกระแสข่าวลือก่อนหน้านี้ที่ระบุว่าปีนี้ประเทศไทยจะทำลายสถิติสูงสุด 47 องศาเซนเซียสนั้น ข้อเท็จจริงเป็นแค่ข่าวลือ โดยมีผู้ไม่หวังดีนำภาพ ข้อความ มาตัดต่อ ซึ่งไม่เป็นความจริงแต่อย่างใด ขอให้ประชาชนติดตามข่าวสารจากกรมอุตุฯ โดยตรงหรือแหล่งข่าวที่เชื่อถือได้ “ปีนี้ไม่ใช่ปีที่มีปรากฏการเอลนีโญ ที่จะทำให้เกิดอากาศร้อนผิดปกติ จึงไม่อยากให้ประชาชนตื่นตระหนก แต่ก็อยากจะขอให้ประชาชนระวังโรคลมแดดหรือฮิทสโตรก เมื่อออกไปในที่โล่งแจ้ง หากจำเป็นจริงๆ ขอให้ใส่หมวกหรือถือร่ม และดื่มน้ำเยอะๆ”  ",
  "url": "https://www.dailynews.co.th/it/570162",
  "date": "2017-06-03T22:20:24.309Z"
}