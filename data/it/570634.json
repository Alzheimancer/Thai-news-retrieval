{
  "id": 570634,
  "title": "นายกฯ ยกกระทรวงวิทย์เป็นกระทรวงแห่งอนาคตของประเทศ | เดลินิวส์",
  "description": "กระทรวงวิทย์ เป็นเจ้าภาพประชุมคณะหัวหน้าส่วนราชการ ฯ นายก ฯ ตรวจเยี่ยม ชี้เป็นกระทรวงแห่งอนาคตของประเทศ เร่งวางรากฐานสร้างรายได้จากนวัตกรรม",
  "keywords": "นายก, กระทรวงวิทย์, ตรวจเยี่ยม,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "it",
  "content": "วันนี้ (27เมษายน 60) ที่ สำนักงานปลัดกระทรวงวิทยาศาสตร์และเทคโนโลยี พลเอกประยุทธ์ จันทร์โอชา นายกรัฐมนตรีและหัวหน้าคณะรักษาความสงบแห่งชาติ (คสช.) พลเอกวิลาศ อรุณศรี เลขาธิการนายกรัฐมนตรี นางเมธินี เทพมณี เลขาธิการคณะกรรมการข้าราชการพลเรือน และคณะเดินทางเข้าตรวจเยี่ยมกระทรวงวิทยาศาสตร์ ฯ พร้อมเข้าร่วมการประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 3/2560 รวมถึงได้มีการรับทราบผลการดำเนินงานของกระทรวงวิทยาศาสตร์ฯ เยี่ยมชมนิทรรศการของหน่วยงานภายใต้สังกัดกระทรวงวิทยาศาสตร์ ฯ ตลอดจนแผนดำเนินงานของกระทรวงในอนาคต พร้อมมอบนโยบายแก่ผู้บริหารระดับสูง โดยมี ดร.อรรชกา สีบุญเรือง รัฐมนตรีว่าการกระทรวงวิทยาศาสตร์ รศ.นพ.สรนิต ศิลธรรม ปลัดกระทรวงวิทยาศาสตร์และคณะผู้บริหารระดับสูงของกระทรวงวิทยาศาสตร์ให้การต้อนรับ พลเอกประยุทธ์ แถลงภายหลังการประชุมคณะหัวหน้าส่วนราชการ ฯ ว่า การประชุมเน้นเรื่องแผนการทำงานระยะสั้น หรือแผนงาน 1 ปี ที่สามารถส่งถึงมือประชาชนได้ทันที เพื่อแก้ปัญหาในพื้นที่ได้โดยให้มีการใช้จ่ายงบประมาณอย่างคุ้มค่า ประหยัดและโปร่งใส นอกจากนี้ยังมีเรื่องการวางแผนการทำงานที่ตอบยุทธศาสตร์ข้อที่ 6 ในเรื่องของการบริหารจัดการการทำงานภาครัฐ โดยเฉพาะข้อหนึ่งที่เกี่ยวกับเรื่องการพัฒนาทรัพยากรมนุษย์ ให้เร่งรัดดำเนินการ ทั้งนี้กระทรวงวิทยาศาสตร์ ฯ ถือเป็นกระทรวงแห่งอนาคตของประเทศ ที่ต้องให้ความสำคัญ เพราะรัฐบาลต้องทำทั้งการเดินหน้าประเทศ และการวางรากฐานความเข้มแข็งเพื่อนำไปสู่การเป็นประเทศที่มีรายได้จากเทคโนโลยีและนวัตกรรม ด้าน รศ.นพ.สรนิต กล่าวว่า ในส่วนการดำเนินการของกระทรวงวิทยาศาสตร์ ฯ ที่ประชุมได้หารือถึงเรื่องต่าง ๆ ซึ่งสิ่งที่มีความสำคัญอย่างยิ่งก็คือ การส่งเสริมให้เยาวชนและประชาชนทุกคนสนใจวิทยาศาสตร์เทคโนโลยี มีการสร้างบุคลากรรุ่นใหม่ด้านวิทยาศาสตร์เทคโนโลยีและนวัตกรรม ซึ่งเป็นภารกิจที่สำคัญ นอกจากนี้ยังมีการรายงานความคืบหน้าของดาวเทียมธีออส 2 ซึ่งเป็นดาวเทียมของประเทศไทย ทดแทนดาวเทียมดวงเดิม ที่จะทำให้ทุกกระทรวงสามารถใช้งานข้อมูลภูมิสารสนเทศได้ โครงการฟู๊ดอินโนโพลิส หรือเมืองนวัตกรรมอาหาร การพัฒนาเขตนวัตกรรมในระเบียงเศรษฐกิจภาคตะวันออกหรืออีซีซีไอ และเรื่องสตาร์ทอัพ ซึ่งกระทรวงวิทยาศาสตร์ ฯ จะมีการจัดงานสตาร์ทอัพภูมิภาค และงานสตาร์ทอัพใหญ่ที่ศูนย์ประชุมแห่งชาติสิริกิติ์ในเดือน กค.นี้ รศ.นพ.สรนิต กล่าวอีกว่า กระทรวงวิทย์ จะมีการจัดทำโครงการใหม่ ที่เรียกว่า ” อินโน อะกรี” ซึ่งเป็นการนำเอาวิทยาศาสตร์ เทคโนโลยี และนวัตกรรม ไปช่วยเกษตรกร ให้เกิดเป็นเกษตรกรรุ่นใหม่ เป็นเกษตรกร 4.0 ซึ่งมีไอเดียมีแนวคิด และมีชุมชนเกษตรกร ที่สามารถสร้างผลผลิตได้โดยใช้วิทยาศาสตร์และเทคโนโลยี ทั้งนี้จะมีการบูรณาการการทำงานร่วมกันระหว่างสถาบันวิจัยวิทยาศาสตร์แห่งประเทศไทย กระทรวงวิทยาศาสตร์ฯ กับกระทรวงเกษตร ฯ กระทรวงพาณิชย์ และ ธกส. โดยใช้งบประมาณ 450 ล้านบาทในระยะเวลา 4 ปี อย่างไรก็ดีรายงานข่าวแจ้งว่า ภายหลังจากได้เดินชมนิทรรศการฯ นายกรัฐมนตรี ซึ่งเป็นประธานในที่ประชุมคณะหัวหน้าส่วนราชการระดับกระทรวงหรือเทียบเท่า ได้รับฟังความคืบหน้าของโครงการต่างๆ โดย ดร.กิติพงค์ พร้อมวงค์ เลขาธิการสำนักงานคณะกรรมการนโยบายวิทยาศาสตร์ เทคโนโลยีและนวัตกรรมแห่งชาติ (สวทน.) ได้นำเสนอความก้าวหน้าของโครงการเมืองนวัตกรรมอาหาร ว่า ขณะนี้มีบริษัทเอกชนทั้งในประเทศและต่างประเทศ เข้ามาตั้งหน่วยวิจัยและพัฒนานวัตกรรมอาหารในโครงการแล้วถึง 33 บริษัท และอยู่ในระหว่างการเจรจาอีกหลายหน่วยงาน ซึ่งนายกรัฐมนตรี ได้กล่าวขอบคุณรัฐมนตรีว่าการกระทรวงวิทยาศาสตร์ฯ ดร.อรรชกา สีบุญเรือง ที่ได้ดำเนินโครงการเมืองนวัตกรรมอาหารได้ก้าวหน้าไปมาก และได้กำชับให้ สวทน. ดูแลสนับสนุนให้บริษัทอาหารในเมืองนวัตกรรมอาหาร พัฒนานวัตกรรมจนถึงระดับแข่งขันได้ในตลาดโลก",
  "url": "https://www.dailynews.co.th/it/570634",
  "date": "2017-06-03T22:20:05.440Z"
}