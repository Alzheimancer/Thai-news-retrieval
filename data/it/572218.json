{
  "id": 572218,
  "title": "ก.ดีอี ประสานไลน์เอาผิดมิจฉาชีพหลอกทำใบขับขี่ผ่านแอพ | เดลินิวส์",
  "description": "ก.ดีอี เร่งรวบรวมหลักฐานประสานผู้ไลน์ดำเนินการกับผู้ใช้ที่หลอกลวงทำใบขับขี่ปลอม พร้อมชวนประชาชนผู้ใช้สื่อสังคมออนไลน์ช่วยสอดส่อง หากพบผู้กระทำผิดให้แจ้งรายงานผู้ให้บริการแอพพลิชั่นได้ทันที \r\n",
  "keywords": "แอพพลิเคชั่นไลน์, น.อ.สมศักดิ์ ขาวสุวรรณ์, กระทรวงดีอี, หลอกทำใบขับขี่ผ่านแอพ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "it",
  "content": "วันนี้ (5 พ.ค.) น.อ.สมศักดิ์ ขาวสุวรรรณ์ รองปลัดกระทรวงดิจิทัลเพื่อเศรษฐกิจและสังคม (ดีอี) เปิดเผยว่า  จากกรณีที่มีการรับจัดทำใบขับขี่ปลอมผ่านแอพพลิเคชั่นไลน์ ในรูปแบบผิดกฎหมาย โดยที่ไม่ต้องสอบใบขับขี่ ด้วยวิธีการชำระเงินพร้อมแนบเอกสารส่วนตัวนั้น กรณีดังกล่าวถือเป็นเรื่องผิดกฎหมาย ซึ่งหากเป็นการเสนอขายใบขับขี่ปลอมจะผิดทั้งผู้ปลอมและผู้ใช้เอกสารราชการปลอม และที่น่าห่วงใยคือ หากผู้ซื้อได้ใช้เอกสารดังกล่าวโดยปราศจากความรู้หรือทักษะที่แท้จริง ก็อาจเป็นอันตรายแก่ประชาชนบนท้องถนน สร้างความเสียหายอื่นๆ ตามมา ผู้ตัดสินใจซื้อโดยเห็นแก่ประโยชน์ส่วนตนก็จะได้รับผลร้ายภายหลัง ดังนั้น กระทรวงดิจิทัลฯ ในฐานะหน่วยงานกำกับดูแลภายใต้พ.ร.บ.ว่าด้วยการกระทำความผิดเกี่ยวกับคอมพิวเตอร์ พ.ศ.2550 จึงได้มอบหมายให้ผู้รับผิดชอบ และพนักงานเจ้าหน้าที่ของกระทรวงฯ ดำเนินการตรวจสอบรวบรวมพยานหลักฐาน เพื่อประสานกับผู้ให้บริการแอพพลิเคชั่นไลน์  ให้ให้พิจารณาดำเนินการตามเงื่อนไขในการให้บริการ และหากพบว่าเป็นความผิดตาม พ.ร.บ.ว่าด้วยการกระทำความผิดเกี่ยวกับคอมพิวเตอร์ พ.ศ.2550 ก็จะดำเนินการยื่นคำร้องต่อศาลอาญาตามบทบัญญัติแห่งกฎหมายต่อไป ทั้งนี้ เพื่อไม่ให้เกิดความเสียหายในวงกว้าง ซึ่งมิใช่เพียงแค่หยุดยั้งการหลอกลวงประชาชนให้หลงเชื่อในการทำธุรกรรมที่ผิดกฎหมาย แต่รวมถึงการป้องกันการหลอกลวงมิให้เกิดการหลงเชื่อและโอนเงินแต่ไม่ได้รับใบขับขี่ หรือได้ใบขับขี่แล้วไม่สามารถนำไปใช้ในการทำธุรกรรมได้ และอาจเชื่อมโยงไปถึงกระบวนการทำบัตรประชาชนปลอม พาสปอร์ตปลอม หรือเอกสารหลักฐานของทางราชการปลอมอื่นๆ รวมถึงอาจนำไปสู่การแอบอ้างสิทธิของบุคคลอื่นในการทำธุรกรรม เช่น การใช้บัตรประชาชนปลอมในการเปิดบัญชีธนาคารหรือถอนเงินออกจากบัญชีธนาคาร หรือการกระทำที่สวมรอยแอบอ้างในการกระทำความผิดต่างๆ ด้วย “กรณีดังกล่าวได้รับการแจ้งเตือนจากผู้หวังดี เพื่อให้ทางราชการตระหนักถึงปัญหาและ  แจ้งเตือนประชาชน ซึ่งกรมการขนส่งทางบกผู้รับผิดชอบเรื่องการจัดทำใบขับขี่โดยตรงได้เคยมีประกาศแจ้งเตือนเรื่องนี้แล้วเมื่อต้นเดือนมกราคม 2560 ที่ผ่านมา แต่ยังมีกลุ่มมิจฉาชีพปรากฏอยู่ในปัจจุบัน ดังนั้น จึงขอความร่วมมือประชาชนผู้ใช้สื่อสังคมออนไลน์ทุกคนช่วยกันสอดส่อง หากพบเห็นการกระทำผิดในลักษณะดังกล่าว หรือการออกเอกสารราชการปลอมต่างๆ ให้แจ้งไปยังช่องทางของภาครัฐ เช่น ศูนย์บริการข้อมูลภาครัฐเพื่อประชาชน (GCC1111) โทร.สายด่วน 1111 เพื่อจะได้ดำเนินการกับกลุ่มมิจฉาชีพโดยเร็ว และร่วมกันแจ้งรายงาน (Report) ไปยังไลน์หรือผู้ให้บริการรายอื่นๆ ผ่านช่องทางที่ผู้ให้บริการจัดเตรียมไว้ต่อไป” น.อ.สมศักดิ์ กล่าว    ",
  "url": "https://www.dailynews.co.th/it/572218",
  "date": "2017-06-03T18:25:16.555Z"
}