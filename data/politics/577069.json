{
  "id": 577069,
  "title": "คสช.ไม่ฟันธงไปป์บอมบ์ใกล้MRTโยงบึ้ม3จุด | เดลินิวส์",
  "description": "คสช.ไม่ฟันธงพบไปป์บอมบ์ ใกล้ MRT โยง 3 จุดก่อนหน้านี้ ขอเวลาจนท.ตรวจสอบ พร้อมจับตากลุ่มป่วนเข้ม ขออย่าตื่นตระหนก ยันนายกฯสั่งดูแลทุกพื้นที่\r\n",
  "keywords": "คสช.,ไปป์บอมบ์,รถไฟฟ้าใต้ดิน,ระเบิด,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "politics",
  "content": "เมื่อวันที่ 31 พ.ค. ที่กองบัญชาการกองทัพบก (บก.ทบ.) ถ.ราชดำเนิน พ.อ.ปิยพงศ์ กลิ่นพันธุ์ ทีมโฆษกคณะรักษาความสงบแห่งชาติ (คสช.) กล่าวถึงกรณีที่มีการพบระเบิดชนิดไปป์บอมบ์ ใกล้กับสถานีรถไฟใต้ดิน (MRT) ศูนย์วัฒนธรรม เมื่อวันที่ 30 พ.ค. ที่ผ่านมาว่า ยังไม่สามารถยืนยัน หรือฟันธงว่าจะมีความเชื่อมโยง หรือบุคคลที่นำมาทิ้งไว้เป็นกลุ่มเดียวกับกลุ่มที่ก่อเหตุ 3 จุดก่อนหน้านี้หรือไม่ เบื้องต้นต้องให้เจ้าหน้าที่ ตรวจสอบพยานวัตถุอย่างละเอียดก่อนว่ามีส่วนประกอบ และลักษณะการประกอบเหมือนหรือต่างกันอย่างไร ซึ่งคาดว่าน่าจะรู้ผลในเร็วๆ นี้ อย่างไรก็ตามขอประชาชนอย่าตื่นตระหนก  พ.อ.ปิยพงศ์ กล่าวอีกว่า ระเบิดลูกดังกล่าวน่าจะเกิดจากบุคคลที่ครอบครองเกิดความกลัว เนื่องจากเจ้าหน้าที่มีการตรวจเข้มมากขึ้น จึงนำมาทิ้งไว้ และยืนยันว่านายกรัฐมนตรีเป็นห่วงประชาชน  พร้อมทั้งกำชับเร่งรัดสอบสวนอย่างเต็มที่ ตลอดจนคสช.มีการเข้มงวดด้านการข่าวมากขึ้น และเฝ้าติดตามบุคคลต้องสงสัยอย่างใกล้ชิด ส่วนเป็นใครบ้างนั้นไม่สามารถเปิดเผยได้ ขอให้เจ้าหน้าที่ฝ่ายสอบสวนมีพยานหลักฐานชัดเจนก่อน.",
  "url": "https://www.dailynews.co.th/politics/577069",
  "date": "2017-06-03T22:06:00.004Z"
}