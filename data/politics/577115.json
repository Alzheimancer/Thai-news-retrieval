{
  "id": 577115,
  "title": "กพร.ดึงเอกชนร่วมบูมช่างก่อสร้างรักษ์โลก | เดลินิวส์",
  "description": "กพร.ดึงเอกชนร่วมบูมช่างก่อสร้างรักษ์โลก ลุยงานสาธารณะสร้างประโยชน์สังคม ตั้งแต่ศาลาวัด โรงเรียน อาคารคุก\r\n",
  "keywords": "กพร.,เอกชน,ก่อสร้างรักษ์โลก,งานสาธารณะ,,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "politics",
  "content": "เมื่อวันที่ 31 พ.ค. ที่กรมพัฒนาฝีมือแรงงาน (กพร.)นายธีรพล ขุนเมือง อธิบดีกพร. เปิดเผยภายหลังการลงนามความร่วมมือพัฒนาช่างก่อสร้างว่า จากการขยายตัวอย่างต่อเนื่องของอสังหาริมทรัพย์ในประเทศ ส่งผลให้สาขาอาชีพช่างก่อสร้าง เป็นที่ต้องการอย่างมากของตลาดแรงงานทั้งในเชิงปริมาณและคุณภาพ กพร.จึงร่วมมือกับบริษัท แซง-โกแบ็ง เวเบอร์ จำกัด พัฒนาช่างก่อสร้างตามนโยบายของพล.อ.ศิริชัย ดิษฐกุล รมว.แรงงาน ดำเนินโครงการปั้นช่างปูกระเบื้อง การก่ออิฐมวลเบาและทำกันซึมด้วยเทคโนโลยีสมัยใหม่ ยกระดับฝีมือช่างไทยโดยใช้วัสดุกาวซีเมนต์และวัสดุยาแนวที่เป็นมิตรต่อสิ่งแวดล้อม  นายธีรพล กล่าวอีกว่า ในปี 2560 จะดำเนินการฝึกอบรมในพื้นที่หน่วยงานสังกัดกพร.และจะมีขยายการฝึกอบรมทั่วประเทศต่อไป การฝึกอบรมจะเน้นสร้างสาธารณประโยชน์ให้แก่สังคมและชุมชน ได้แก่ ศาลาชุมชน วัด โรงเรียน ศาลาเอนกประสงค์ เรือนจำ พร้อมกับปลูกฝังเกี่ยวกับทัศนคติการทำงานด้านการเป็นมิตรกับสิ่งแวดล้อม เบื้องต้นตั้งเป้าหมายดำเนินการ 300 คน โดยกลุ่มเป้าหมาย เช่น ช่างของร้านค้า รวมทั้งกลุ่มผู้ลงทะเบียนผู้มีรายได้น้อยด้วย ซึ่งที่ผ่านมาผลิตช่างก่อสร้างฝีมือดีไปแล้วจำนวน 6,105 คน.",
  "url": "https://www.dailynews.co.th/politics/577115",
  "date": "2017-06-03T22:11:28.116Z"
}