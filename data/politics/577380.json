{
  "id": 577380,
  "title": "กกต.ทำใจหากถูกเซตซีโร่ เตรียมแย้งหากผ่านวาระ3 | เดลินิวส์",
  "description": "ประธานกกต.ทำใจถ้าหากถูกเซตซีโร่ เตรียมทำความเห็นแย้งหากสนช.ผ่านวาระ 3  หวังตั้งกมธ.วิสามัญฯร่างอีกฉบับ หวั่นหากพ.ร.ป.กกต.ถูกตีตก กระทบเลือกตั้งแน่\r\n",
  "keywords": "ข่าวประธานกกต.,ทำใจ,เซตซีโร่,ความเห็นแย้ง,สนช.,ผ่านวาระ 3,กมธ.วิสามัญฯ,พ.ร.ป.กกต.,เลือกตั้ง,เดลินิวส์ออนไลน์ล่าสุด,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "politics",
  "content": "เมื่อวันที่ 1  มิ.ย. นายศุภชัย สมเจริญ ประธานกรรมการการเลือกตั้ง(กดต.) กล่าวถึงข้อเสนอของคณะกรรมาธิการวิสามัญพิจารณาร่างพ.ร.บ.คณะกรรมการการเลือกตั้ง ของ สภานิติบัญญัติแห่งชาติ (สนช.)ที่เสนอเซตซีโร่ กกต.ทั้ง 5 คน ว่า ตนพร้อมทำตามกฎหมายภายใต้รัฐธรรมนูญ ในฐานะที่เป็นนักกฎหมายจะไม่ขอพูดถึงผลประโยชน์ของตัวเอง แต่จะคำนึงผลประโยชน์ของประเทศชาติ อะไรจะเกิดก็ต้องเกิด ดังนั้นหากที่ประชุมสนช.ในวันที่ 9 มิ.ย.นี้ ลงมติวาระ 3 ว่าให้เซตซีโร่กกต.ทั้งหมด ทุกคนก็ต้องปฏิบัติตาม ทั้งนี้หากสนช.มีมติผ่านวาระ 3 ก็ต้องส่งเรื่องมติแจ้งให้กับศาลรัฐธรรมนูญ องค์กรอิสระที่เกี่ยวข้อง และคณะกรรมการร่างรัฐธรรมนูญ(กรธ.) ซึ่งกกต.สามารถแสดงความเห็นแย้งได้ภายใน 10 วัน หากเห็นว่าร่างกฎหมายดังกล่าวไม่ตรงตามเจตนารมณ์ของรัฐธรรมนูญ 2560 ด้านนายบุญส่ง น้อยโสภณ กกต. กล่าวว่า ตนยอมรับพร้อมปฏิบัติตามมติ ในฐานะผู้ปฏิบัติ และกกต.ทั้ง 5 คนไม่สามารถที่จะมาร่วมกระบวนการสรรหาใหม่ได้เพราะจะขัดต่อคุณสมบัติของกกต. ตามรัฐธรรมนูญฉบับใหม่           แหล่งข่าวจาก กกต.มีการวิเคราะห์ว่า หากสุดท้ายร่างกฎหมายลูกฉบับนี้ตกไปก็ต้องเริ่มกระบวนการร่างกฎหมายลูกใหม่ทั้งหมด ซึ่งจะส่งผลต่อการเลือกตั้งที่จะต้องเลื่อนออกไป",
  "url": "https://www.dailynews.co.th/politics/577380",
  "date": "2017-06-03T22:22:45.227Z"
}