{
  "id": 577468,
  "title": "นายกฯสั่งมท.เตรียมอพยพคนพื้นที่เสี่ยงน้ำป่าทะลัก | เดลินิวส์",
  "description": "นายกฯสั่งมท.เตรียมอพยพคนจากพื้นที่เสี่ยงน้ำป่าทะลัก รับมือพายุโซนร้อน-ไซโคลนเข้าไทย กำชับทำแก้มลิงรับน้ำจากภาคเหนือ\r\n",
  "keywords": "นายกฯ,มหาดไทย,อพยพ,พื้นที่เสี่ยงน้ำป่า,พายุโซนร้อน,ไซโคลน,แก้มลิง,ภาคเหนือ\r\n,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "politics",
  "content": "เมื่อวันที่ 2 มิ.ย. ผู้สื่อข่าวรายงานว่า สำนักเลขาธิการคณะรัฐมนตรี(สลค.) ได้ออกหนังสือเวียนถึงรองนายกรัฐมนตรีทุกคน ทุกกระทรวง และเลขาธิการคณะรักษาความสงบแห่งชาติ(คสช.) เรื่องข้อสั่งการของนายกรัฐมนตรี ลงวันที่ 1 มิ.ย.2560  โดยระบุว่า สืบเนื่องจากการประชุมคณะรัฐมนตรี(ครม.) เมื่อวันที่ 30 พ.ค.ที่ผ่านมา พล.อ.ประยุทธ์ จันทร์โอชา นายกรัฐมนตรี มีข้อสั่งการว่าเนื่องจากสภาพอากาศในระยะต่อไป จะมีฝนตกอย่างต่อเนื่อง รวมทั้งมีความเสี่ยงที่จะเกิดพายุโซนร้อนและพายุไซโคลนพัดผ่านประเทศไทย จึงให้กระทรวงมหาดไทยร่วมกับหน่วยงานที่เกี่ยวข้องเตรียมแผนอพยพประชาชนจากพื้นที่ที่มีความเสี่ยงน้ำป่าไหลหลาก รวมทั้งเตรียมพื้นที่แก้มลิงรองรับปริมาณน้ำที่ไหลจากภาคเหนือลงสู่ตอนกลางของประเทศ ตลอดจนการให้ความช่วยเหลือประชาชนที่อาจได้รับผลกระทบจากการเกิดน้ำท่วมด้วย พร้อมสั่งการให้กระทรวงมหาดไทยศึกษาแผนบริหารจัดการน้ำของกระทรวงเกษตรและสหกรณ์ เพื่อใช้ประกอบการดำเนินการแก้ไขปัญหาน้ำท่วมขังในแต่ละพื้นที่ต่อไป.",
  "url": "https://www.dailynews.co.th/politics/577468",
  "date": "2017-06-03T18:21:13.503Z"
}