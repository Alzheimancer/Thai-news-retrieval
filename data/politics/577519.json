{
  "id": 577519,
  "title": "เชื่อ\"สิบโท\"ทบ.ส่งระเบิดไม่โยงป่วนเมือง | เดลินิวส์",
  "description": "ทบ. รอผลสอบ “สิบโท” ทหารบก ส่งระเบิด วอนปชช.อย่าตื่นตระหนก เชื่อไม่โยงเหตุป่วนเมือง\r\n",
  "keywords": "ร้านเคอรี่ เอ็กซ์เพรส สาขาบางเขน,ระเบิด,ส่งระเบิด,พัสดุ,ระเบิดป่วนเมือง,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "politics",
  "content": "เมื่อเวลา 17.00 น. วันที่ 2 มิ.ย. พ.อ.ปิยพงศ์ กลิ่นพันธุ์ ทีมโฆษกคณะรักษาความสงบแห่งชาติ (คสช.) กล่าวถึงกรณีที่พบวัตถุต้องสงสัย ภายในร้านเคอรี่ เอ็กซ์เพรส สาขาบางเขน โดยระบุชื่อผู้ส่งคือนายอิสรพงศ์ พรหมบุตร ซึ่งจากการตรวจสอบพบว่าเป็นทหารยศสิบโท ว่า ขณะนี้ทางเจ้าหน้าที่อยู่ระหว่างการตรวจสอบ ซึ่งพัสดุระบุชื่อผู้ส่ง แต่ไม่มีผู้รับจึงได้ตีกลับมายังจุดส่ง และขอร้องกับประชาชนว่าอย่าได้ตื่นตระหนกกับเหตุการณ์ดังกล่าว เพราะเป็นเพียงการส่งพัสดุธรรมดาเท่านั้น ทั้งนี้ภายในกล่องพัสดุพบวัตถุระเบิดจำนวน 4ลูก เบื้องต้นทราบว่าไม่ได้เตรียมไปก่อเหตุที่ไหน แต่เป็นการซื้อขายหรือต้องการส่งไปข่มขู่บุคคลใดบุคคลหนึ่ง  พ.อ.ปิยพงศ์ กล่าวอีกว่า ทั้งนี้ตามกฎหมายหากประชาชนหรือเจ้าหน้าที่มีวัตถุระเบิดไว้ในครอบครองต้องถูกดำเนินคดีตามกฎหมาย โดยเฉพาะเจ้าหน้าที่ของรัฐต้องเพิ่มโทษเป็นสองเท่า นอกจากความผิดทางคดีอาญาแล้วยังมีความผิดทางวินัยด้วย ซึ่งนายกรัฐมนตรีและผู้บัญชาการทหารบก(ผบ.ทบ)ได้เน้นย้ำเสมอหากมีข้อมูลว่าเป็นทหาร ทางกองทัพบกก็พร้อมให้ความร่วมมือกับทางเจ้าหน้าที่ตำรวจอย่างเต็มที่.  ",
  "url": "https://www.dailynews.co.th/politics/577519",
  "date": "2017-06-03T18:28:30.916Z"
}