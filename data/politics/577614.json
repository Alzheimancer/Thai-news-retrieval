{
  "id": 577614,
  "title": "ทบ.คุมตัวทหารส่งระเบิด ให้ตร.สอบ ยันไม่โยงบึ้มป่วนกรุง | เดลินิวส์",
  "description": "ทบ. ลั่นให้ความร่วมมือตร.สืบสวนสอบสวนขยายผลทหารส่งระเบิด ด้าน \u0027บิ๊กเจี๊ยบ\u0027 สั่งเข้มทุกหน่วยคุมบัญชีกระสุน-ระเบิด ย้ำไม่โยงบึ้มป่วนกรุง 3 จุด",
  "keywords": "วินธัย สุวารี ,ระเบิด,บึ้มกรุง 3 จุด,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "politics",
  "content": "เมื่อวันที่ 3 มิ.ย. พ.อ.วินธัย สุวารี โฆษกกองทัพบก กล่าวกรณีที่มีการพบวัตถุระเบิดในการส่งพัสดุของบริษัทเอกชนแห่งหนึ่ง โดยในเอกสารนำส่งระบุชื่อตรงกับเจ้าหน้าที่ทหารรายหนึ่งว่า ขณะนี้ทางเจ้าหน้าที่ตำรวจกำลังอยู่ระหว่างการสืบสวนสอบสวน เพื่อขยายผลเพิ่มเติม หากกระบวนการสืบสวนสอบสวนสมบูรณ์ คงจะดำเนินการส่งฟ้องไปตามขั้นตอนกระบวนการยุติธรรม ทั้งนี้ พล.อ.เฉลิมชัย สิทธิสาท ผู้บัญชาการทหารบก (ผบ.ทบ.) ได้สั่งการให้หน่วยที่เกี่ยวข้อง ประสานงานและอำนวยความสะดวก แก่เจ้าหน้าที่ตำรวจในการสืบสวนสอบสวน หาผู้กระทำผิดมาดำเนินการตามกฏหมายอย่างใกล้ชิด รวมทั้งให้หน่วยงานต่างๆ ระมัดระวังตรวจสอบการเก็บรักษา และควบคุมทางบัญชีของกระสุนและวัตถุระเบิดให้เป็นตามมาตรฐาน ตามที่ทางราชการกำหนดอย่างเคร่งครัด ปัจจุบันในทุกกรณี หากพบว่ามีกำลังพลของกองทัพบกไปเกี่ยวข้องกับการกระทำความผิดในทุกกรณีจะต้องถูกดำเนินคดีทั้งในด้านอาญาและในทางวินัยทหารขั้นร้ายแรงต่อไป ส่วนจะมีความเชื่อมโยงกับเหตุระเบิด 3 จุดในช่วงที่ผ่านมาหรือไม่นั้น ในเบื้องต้นยังไม่พบความเชื่อมโยงกัน..   ",
  "url": "https://www.dailynews.co.th/politics/577614",
  "date": "2017-06-03T18:41:48.656Z"
}