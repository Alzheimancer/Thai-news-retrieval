{
  "id": 577694,
  "title": "ทอ.รับทราบนายทหารขนอาวุธ ลั่นผิดจริงฟันไม่เลี้ยงโดน2เท่า | เดลินิวส์",
  "description": "โฆษกทอ.เผย \u0027บิ๊กจอม\u0027 รับทราบเหตุ นายทหารอากาศ ขนอาวุธที่ตราดแล้ว ลั่นถ้าผิดรับโทษเป็นสองเท่า ระบุ\u0027จ่าภคิน\u0027 มีประวัติทำงานดี ต้องรอ จนท.ตรวจสอบเบื้องหลังให้ละเอียดก่อน",
  "keywords": "ทอ.รับทราบนายทหารขนอาวุธ ลั่นผิดจริงฟันไม่เลี้ยงโดน2เท่า,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "politics",
  "content": "เมื่อวันที่ 3 มิ.ย. พล.อ.ต.พงษ์ศักดิ์ เสมาชัย โฆษกกองทัพอากาศ เปิดเผยถึงกรณีที่เจ้าหน้าที่ตรวจพบอาวุธปืน และกระสุนจำนวนมากภายในรถของ พ.อ.อ.ภคิน เดชพงศ์ ซึ่งประสบอุบัติเหตุบริเวณช่วงครัวเขาบรรทัด บ้านคลองสน ต.แหลมกลัด อ.เมือง จ.ตราด โดยพบว่าเป็นทหารสังกัดกองทัพอากาศว่า เหตุการณ์ที่เกิดขึ้นตนก็รับทราบจากการนำเสนอข่าวของสื่อมวลชน ซึ่งทางกองทัพอากาศได้ทำการตรวจสอบแล้วพบว่า พ.อ.อ.ภคิน เดชพงษ์ เป็นข้าราชการสังกัดกองทัพอากาศจริง จึงรายงานให้ พล.อ.อ.จอม รุ่งสว่าง ผู้บัญชาการทหารอากาศ (ผบ.ทอ.) ได้รับทราบ โดยได้เน้นย้ำให้เจ้าหน้าที่ที่เกี่ยวข้องให้ความร่วมมือ เมื่อได้รับการประสานเข้ามา ทั้งนี้การทำผิดกฎหมายประชาชนทุกคน ก็อยู่ภายใต้กฎหมายต้องทำตามกฏหมายทุกประการ และหากผู้กระทำผิด เป็นข้าราชการก็ต้องรับโทษเป็นสองเท่า คือต้องดำเนินคดีทั้งวินัยและอาญา ส่วนที่ว่าเหตุใด พ.อ.อ.ภคิน จึงทำแบบนี้นั้น ทางกองทัพอากาศต้องรอรายละเอียดของทางเจ้าหน้าที่ที่เกี่ยวข้อง ประสานเข้ามาก่อน เพราะเท่าที่ตรวจเช็คดูประวัติการทำงานก็เป็นคนที่ทำงานดี และรับผิดชอบงานดี แต่ไม่ทราบว่าเบื้องหลัง จะมีอะไรหรือไม่นั้น ซึ่งต้องรอรายละเอียดอีกครั้ง.",
  "url": "https://www.dailynews.co.th/politics/577694",
  "date": "2017-06-03T17:25:17.809Z"
}