{
  "id": 577789,
  "title": "\"บิ๊กโด่ง\"ร่วมประชุม ระหว่างรมว.กห.อาเซียน-สหรัฐ | เดลินิวส์",
  "description": "รมช.กลาโหม ร่วมประชุม IISS Shangri-La Dialogue ครั้งที่ 16 พร้อมหารือพหุภาคีระหว่างรมว.กลาโหมประเทศเอเซียน กับรมว.กลาโหมสหรัฐ",
  "keywords": "รมช.รมช.กลาโหม,ประชุม,IISS Shangri-La Dialogue,พหุภาคี,รมว.กลาโหม,ประเทศ,เอเซียน,รมว.กลาโหมสหรัฐ,เดลินิวส์อออนไลน์ล่าสุด,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "politics",
  "content": "เมื่อวันที่ 4 มิ.ย.พล.อ.อุดมเดช สีตบุตร รมช.กลาโหม เป็นผู้แทนรองนายกรัฐมนตรี และรัฐมนตรีว่าการกระทรวงกลาโหม เข้าร่วมการประชุม IISS Shangri-La Dialogue ครั้งที่ 16 เป็นวันที่ 2 โดยมี รมว.กลาโหมอินโดนีเซีย, เลขาธิการอาเซียน และ ปลัดกระทรวงกลาโหมฟิลิปปินส์ ขึ้นกล่าวปาฐกถา ในวาระที่ 4 \"การแสวงจุดยืนร่วมกันในการเสริมสร้างความมั่นคงในภูมิภาค\" และ รมว.กลาโหมนิวซีแลนด์ รมช.กลาโหมรัสเซีย และ รมว.สิงคโปร์ กล่าวในวาระที่ 5 \"ภัยคุกคามของโลกและความมั่นคงในภูมิภาค\" ทั้งนี้ ก่อนเริ่มประชุม รมช.กลาโหม ได้เข้าร่วมการหารือพหุภาคีระหว่าง รมว.กลาโหมประเทศอาเซียน กับ รมว.กลาโหมสหรัฐฯ โดย รมว.กลาโหม สหรัฐฯ ระบุว่า การหารือครั้งนี้เป็นความริเริ่มของ รองนายกรัฐมนตรี และรมว.กลาโหม ไทย พร้อมยืนยันเจตนารมณ์ที่จะเข้ามามีบทบาทสำคัญในภูมิภาค โดยอยู่บนพื้นฐานที่มีอาเซียนเป็นศูนย์กลาง จะสนับสนุนให้อาเซียนมีศักยภาพในการจัดการกับปัญหาและภัยคุกคามในรูปแบบต่างๆ เพื่อรักษาสันติภาพและความมั่นคงในภูมิภาค และสหรัฐฯ พร้อมจะร่วมมือกับจีนในการผลักดันให้เกาหลีเหนือยุติการพัฒนานิวเคลียร์ สำหรับประเด็นทะเลจีนใต้ สหรัฐฯ ยังคงยืนยันที่จะรักษาเสรีภาพในการเดินเรือและการบินตามกฎหมายสากล",
  "url": "https://www.dailynews.co.th/politics/577789",
  "date": "2017-06-04T10:00:11.949Z"
}