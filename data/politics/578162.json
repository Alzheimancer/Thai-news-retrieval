{
  "id": 578162,
  "title": "อุ้มประมงทะเลส่งซิกบอร์ดขึ้นค่าจ้างวันละ400บาท  | เดลินิวส์",
  "description": "สั่งอุ้มประมงทะเล ส่งซิกบอร์ดปรับค่าจ้างขั้นต่ำวันละ 400 บาท หวังแก้ขาดแคลนแรงงาน\r\n",
  "keywords": "ประมงทะเล,บอร์ดประมง,ปรับค่าจ้างขั้นต่ำ,ขาดแคลนแรงงาน,แรงงานประมง\r\n,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "politics",
  "content": "เมื่อวันที่ 6 มิ.ย. ที่กระทรวงแรงงาน นายสุทธิ สุโกศล ผู้ตรวจราชการกระทรวงแรงงาน ในฐานะหัวหน้าชุดปฏิบัติการข่าวสาร กระทรวงแรงงาน เปิดเผยว่า พล.อ.ศิริชัย ดิษฐกุล รมว.แรงงานได้มอบหมายให้กรมการจัดหางาน (กกจ.)จัดประชุมผู้ประกอบการประมงจังหวัด 11 จังหวัด ได้แก่ ภูเก็ต สงชลา ตรัง ตราด สุราษฎร์ธานี ชลบุรี ระนอง สมุทรสาคร  สมุทรสงคราม สมุทรปราการ  ปัตตานี กระบี่ นายกสมาคมการประมงแห่งประเทศไทย และเจ้าหน้าที่องค์การแรงงานระหว่างประเทศเพื่อการโยกย้ายถิ่นฐาน ประจำประเทศไทย เพื่อร่วมกันแก้ไขปัญหาการทำประมงผิดกฎหมายตามข้อเสนอแนะของสหภาพยุโรป บรรเทาปัญหาขาดแคลนแรงงานในมาตรการระยะสั้นอย่างเร่งด่วน  นายสุทธิ กล่าวอีกว่า พร้อมทั้งรับทราบสภาพการจ้าง  อัตราค่าจ้าง สวัสดิการต่าง ๆ สัญญาจ้าง เป็นต้น ในเบื้องต้น ที่ประชุมมีข้อเสนอเกี่ยวกับค่าตอบแทน โดยให้จ่ายค่าจ้างเป็นรายเดือนๆ ละ 12,000 บาท  พร้อมจัดสวัสดิการ จัดที่พัก และอาหารให้แก่แรงงาน รวมทั้งรับผิดชอบในการรักษาพยาบาล โดยจัดทำประกันชีวิต ประกันสุขภาพและประกันอุบัติเหตุ นอกจากนี้ยังเสนอให้คณะกรรมการค่าจ้างปรับขึ้นค่าจ้างในอัตราวันละไม่น้อยกว่า 400 บาทอีกด้วย ทั้งนี้ผู้ประกอบการพร้อมให้การสนับสนุนนโยบายนำเข้าแรงงานต่างด้าวแบบรัฐต่อรัฐ.  ",
  "url": "https://www.dailynews.co.th/politics/578162",
  "date": "2017-06-06T12:00:14.175Z"
}