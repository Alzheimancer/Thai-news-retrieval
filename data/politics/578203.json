{
  "id": 578203,
  "title": "สนช.ห่วงตั้งสเปกผู้ตรวจฯสูงหาตัวยาก | เดลินิวส์",
  "description": "สนช.ห่วงกำหนดคุณสมบัติผู้ตรวจการฯสูงลิบ หวั่นสรรหายาก\r\n",
  "keywords": "สนช.,คุณสมบัติผู้ตรวจการ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "politics",
  "content": "เมื่อวันที่ 6 มิ.ย. ที่รัฐสภา  นพ.เจตน์ ศิรธรานนท์ โฆษกคณะกรรมาธิการวิสามัญกิจการสภานิติบัญญัติแห่งชาติ(วิปสนช.) กล่าวว่า  ในการประชุมสนช.วันที่ 9 มิ.ย. มีวาระการพิจารณาร่างพ.ร.บ.สำคัญ 2 ฉบับคือ ร่างพ.ร.บ.ประกอบรัฐธรรมนูญว่าด้วยผู้ตรวจการแผ่นดิน ในวาระแรก และร่างพ.ร.บ.ประกอบรัฐธรรมนูญว่าด้วยคณะกรรมการการเลือกตั้ง ในวาระ 2และ3 ตามที่กมธ.พิจารณาเสร็จแล้ว ซึ่งการที่มีมติให้มีการเซ็ตซีโร่กกต.ทั้งหมดนั้น ยอมรับว่า ตัวแทนกรธ.มีส่วนในการเสนอความเห็นดังกล่าว ซึ่งกมธ.ก็เห็นพ้องด้วย เนื่องจากรัฐธรรมนูญใหม่กำหนดคุณสมบัติไว้สูงมาก และไม่อยากให้เกิดปัญหาปลา 2น้ำในหน่วยงาน จึงให้สรรหาใหม่ทั้งหมด  นพ.เจตน์ กล่าวอีกว่า ทั้งนี้ขึ้นอยู่กับมติที่ประชุมสนช.จะเห็นอย่างไร แต่ประเด็นนี้มีสมาชิกสนช.ติดใจขอแปรญัตติมากที่สุดถึง 10 คน  โดยในส่วนร่างพ.ร.บ.ผู้ตรวจการแผ่นดินนั้น  วิปสนช.เป็นห่วงเรื่องการกำหนดคุณสมบัติของผู้ตรวจการแผ่นดินไว้สูงมาก  เพราะผู้จะมาดำรงตำแหน่งดังกล่าวได้จะต้องเป็นหัวหน้าสูงสุดของส่วนราชการนั้นๆเช่น อธิบดีของแต่ละหน่วยงาน ทำให้การสรรหาเป็นไปได้ค่อนข้างยาก แต่ทุกอย่างยึดมาจากเนื้อหารัฐธรรมนูญที่กำหนดไว้ ส่วนจะมีการเซ็ตซีโร่ผู้ตรจการแผ่นดินชุดเดิมหรือไม่ ยังตอบไม่ได้ ขึ้นอยู่กับเนื้อหาของร่างพ.ร.บ.ผู้ตรวจการแผ่นดินจะกำหนด.    ",
  "url": "https://www.dailynews.co.th/politics/578203",
  "date": "2017-06-06T16:05:46.310Z"
}