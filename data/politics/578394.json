{
  "id": 578394,
  "title": "\"บิ๊กบี้\"สั่งติวแรงงานไปญี่ปุ่นเผยพร้อมแล้ว135คน | เดลินิวส์",
  "description": "\u0027บิ๊กบี้\u0027สั่งติวแรงงานไปญี่ปุ่น กพร.เร่งฝึกคนคุณสมบัติพร้อมแล้ว 135 คน\r\n",
  "keywords": "บิ๊กบี้,แรงงาน,ญี่ปุ่น,กพร.,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "politics",
  "content": "เมื่อวันที่ 7 มิ.ย.นายธีรพล ขุนเมือง อธิบดีกรมพัฒนาฝีมือแรงงาน (กพร.)เปิดเผยว่า พล.อ.ศิริชัย ดิษฐกุล รมว.แรงงาน ได้มอบนโยบายผู้บริหารกระทรวงแรงงานว่าก่อนที่แรงงานไทยจะเดินทางไปฝึกอบรมปฏิบัติงานเทคนิคในประเทศญี่ปุ่น เป็นระยะเวลา 3 ปี ให้กพร.ดำเนินการฝึกอบรมภาษาญี่ปุ่น ขนบธรรมเนียมประเพณี วัฒนธรรม และวิธีการดำเนินชีวิตประจำวัน รวมทั้งการเตรียมความพร้อมของสภาพร่างกายก่อน เพื่อเป็นการสร้างความมั่นใจให้กับตนเอง นายจ้างและสถานประกอบกิจการที่จะเข้ารับการฝึกอบรม  นายธีรพล กล่าวอีกว่า กพร. จึงไดำเนินการ“โครงการจัดส่งผู้ฝึกงานเทคนิคคนไทยไปฝึกงานในประเทศญี่ปุ่นโดยผ่านองค์กร IM Japan” ด้วยการมอบหมายให้สถาบันพัฒนาฝีมือแรงงาน 14 ปทุมธานี (สพร. 14 ปทุมธานี) ดำเนินการฝึกอบรม 3 เดือน โดยครูฝึกของสพร. 14 ปทุมธานี จะให้การดูแลอย่างใกล้ชิด หลังจากนั้นจะมีนายจ้างและสถานประกอบกิจการจากประเทศญี่ปุ่นเข้ามาคัดเลือก ผู้ที่ผ่านการคัดเลือกจะได้รับโอกาสฝึกปฏิบัติงานในประเทศญี่ปุ่น ทำให้ต้องมีการทบทวนเนื้อหาอย่างเข้มข้นเป็นระยะเวลา 1 เดือน ทั้งนี้ปีที่ผ่านมา (2559) สพร. 14 ปทุมธานี ดำเนินการฝึกอบรมผ่านเกณฑ์ทการไปญี่ปุ่น 298 คน ส่วนในปีนี้ 2560 ดำเนินการฝึกอบรมไปแล้วสามารถผ่านเกณฑ์ไปฝึกอบรมที่ญี่ปุ่นจำนวน 135 คน.  ",
  "url": "https://www.dailynews.co.th/politics/578394",
  "date": "2017-06-07T16:00:12.895Z"
}