{
  "id": 578408,
  "title": "อ้างไม่ตัดน้ำ-ไฟส่วนราชการ หวั่นประชาชนเดือดร้อน | เดลินิวส์",
  "description": "“กปภ.-กฟภ.” เผยส่วนราชการค้างชำระค่าน้ำกว่า 49 ล้านบาท-ค่าไฟค้างกว่าหลักพันล้านบาท แจงไม่ตัดน้ำ-ไฟ หวั่นกระทบความเดือดร้อนปชช.   \r\n",
  "keywords": "กปภ.,กฟภ.,ส่วนราชการ,ค้างชำระค่าน้ำ,ค่าไฟ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "politics",
  "content": "เมื่อวันที่ 7 มิ.ย. นายเสรี ศุภราทิตย์ ผู้ว่าการการประปาส่วนภูมิภาค(กปภ.) กล่าวถึงการชำระยอดค้างจ่ายค่าน้ำของส่วนราชการว่า เราก็ทวงถามให้มาชำระ เป็นการถ้อยทีถ้อยอาศัย ไม่ได้กำหนดกรอบการชำระแต่อย่างใด โดยจะไม่มีการฟ้องร้องหรือตัดน้ำเพราะจะส่งผลเดือดร้อนแก่ประชาชนที่มาติดต่องานราชการ  แต่ที่ผ่านมาหน่วยงานรัฐก็ชำระได้ดีขึ้น ซึ่งส่วนของประปามีค้างชำระน้อย ที่ค้างชำระก็เป็นของหน่วยงานส่วนท้องถิ่นที่ไม่ได้อยู่ในคำสั่งมติครม.ครั้งนี้ แต่เราก็มีการเร่งรัดมาโดยตลอด ทั้งนี้ในปี2559 พบว่าหน่วยราชการต่างๆ ค้างจ่ายค่าน้ำประมาณโดยรวม 49 ล้านบาท ขณะที่องค์กรปกครองส่วนท้องถิ่นค้างจ่ายกว่า 30 ล้านบาท ซึ่งเราจะเร่งรัดติดตามต่อไป ด้านนายเสริมสกุล คล้ายแก้ว ผู้ว่าการไฟฟ้าส่วนภูมิภาค(กฟภ.) กล่าวว่า กฟภ. มีหนังสือแจ้งหนี้ทุกเดือนอยู่แล้ว แต่หลังจากมีมติครม.ออกมาทาง กฟภ.ก็จะทำหนังสือแจ้งหนี้ไปอีกครั้ง ซึ่งกรอบเวลาการชำระเงินคงต้องหารือในที่ประชุมก่อน ส่วนยอดค้างชำระค่าไฟของส่วนราชการต่างๆ นั้น มีอยู่ประมาณหลักพันล้านบาท ซึ่งเรื่องนี้จะไม่มีการฟ้องร้องหรือตัดไฟ แต่จะเป็นการส่งหนังสือแจ้งย้ำเตือนไปเท่านั้น. อ่านข่าวที่เกี่ยวข้อง... อึ้ง!หน่วยงานรัฐค้างจ่ายค่าน้ำ-ไฟ กว่า1,300ล้านบาท  ",
  "url": "https://www.dailynews.co.th/politics/578408",
  "date": "2017-06-07T16:00:10.469Z"
}