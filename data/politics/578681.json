{
  "id": 578681,
  "title": "\"บิ๊กตู่\"ยันมีงบฯกล้องวงจรปิด-ไม่ขาดแคลน | เดลินิวส์",
  "description": "\u0027นายกฯ\u0027 ห่วงความปลอดภัยประชาชน ยันทุกหน่วยมีงบบำรุงรักษากล้องวงจรปิด -ไม่ขาดแคลน\r\n",
  "keywords": "นายกฯ,กล้องวงจรปิด,ไม่ขาดแคลน\r\n,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "politics",
  "content": "เมื่อวันที่ 9 มิ.ย. พล.ท.สรรเสริญ แก้วกำเนิดโฆษกประจำสำนักนายกรัฐมนตรี กล่าวถึงกรณีที่พล.อ.ประยุทธ์ จันทร์โอชา นายกรัฐมนตรีและหัวหน้าคณะรักษาความสงบแห่งชาติ (คสช.) สั่งการให้หน่วยงานราชการและรัฐวิสาหกิจที่มีกล้องวงจรปิดไปสำรวจสภาพการใช้งานว่ายังสมบูรณ์ดีหรือไม่ และให้รายงานกลับมาภายในเดือน มิ.ย.นี้ พร้อมทั้งเร่งดำเนินการซ่อมแซมหรือติดตั้งใหม่หากพบว่าชำรุด และหากเจ้าหน้าที่อ้างว่ากล้องวงจรปิดเสีย หัวหน้าหน่วยงานจะต้องเป็นผู้รับผิดชอบ ว่า รัฐบาลยืนยันว่า แต่ละหน่วยงานมีงบประมาณในการบำรุงรักษาเครื่องมือและอุปกรณ์ต่าง ๆ อยู่แล้ว ไม่ได้ขาดแคลนงบประมาณ ส่วนหน่วยใดที่ไม่ได้ตั้งงบประมาณส่วนนี้ไว้ ก็สามารถทำเรื่องขอไปยังต้นสังกัดได้ ซึ่งเป็นขั้นตอนปฏิบัติตามปกติของทางราชการ  พล.ท.สรรเสริญ กล่าวต่อว่า นายกรัฐมนตรีมีความห่วงใยความปลอดภัยในชีวิตและทรัพย์สินของประชาชน จึงได้ให้ความสำคัญในเรื่องนี้เป็นอย่างมาก โดยเน้นย้ำว่ากล้องวงจรปิดเป็นเครื่องมือที่ช่วยป้องกันเหตุร้าย เพราะสามารถบันทึกภาพเหตุการณ์ต่าง ๆ ไว้ได้ และยังทำให้เจ้าหน้าที่ทำงานง่ายขึ้น โดยใช้ข้อมูลจากกล้องวงจรปิดเป็นพยานหลักฐานในการสืบหาตัวคนร้ายหรือดำเนินคดีในแต่ละเรื่อง.  ",
  "url": "https://www.dailynews.co.th/politics/578681",
  "date": "2017-06-09T08:00:17.772Z"
}