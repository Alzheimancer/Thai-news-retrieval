{
  "id": 577102,
  "title": "ช้างน้อยวัยใสเริงร่ารับฝน โชว์ดำน้ำที่สวนสัตว์เขาเขียว | เดลินิวส์",
  "description": "สวนสัตว์เปิดเขาเขียว เผยโฉม \u0027พังแสนดาว\u0027 ช้างน้อยแสนรู้เพศเมีย วัย 8 ปี มีความสามารถในการ ว่ายน้ำ-ดำน้ำ สร้างความฮือฮาให้แก่นักท่องเที่ยวที่พบเห็น ในสระขนาดใหญ่ที่จัดเตรียมไว้โดยเฉพาะ",
  "keywords": "ช้างน้อย,วัยใส,เริงร่า,รับฝน,โชว์ดำน้ำ,ที่สวนสัตว์เขาเขียว,ชลบุรี,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อวันที่ 31 พ.ค. นายอรรถพร ศรีเหรัญ ผู้ช่วยผู้อำนวยการสวนสัตว์เปิดเขาเขียว รักษาการในตำแหน่ง ผู้อำนวยการสวนสัตว์เปิดเขาเขียว เปิดเผยว่า สวนสัตว์เปิดเขาเขียว ในช่วงฤดูฝนนี้ สัตว์ชนิดต่างๆในสวนสัตว์มีความสุขสดชื่น และแสดงพฤติกรรมธรรมชาติอย่างเต็มที่ เพราะอากาศไม่ร้อนมาก  โดยเฉพาะ พังแสนดาว ช้างตัวเมีย อายุเพียง 8 ปี  ที่มีความสดใสน่ารัก เพราะอยู่ในช่วงวัยที่อยากรู้อยากเห็น ควาญช้างให้ทำอะไรก็ทำด้วยความสนุกสนาน อาทิ  เป่าเมาท์ออร์แกน เต้นรำ หรือออกเสียงเป็นการขอบคุณ นายอรรถพร เผยอีกว่า ขณะเดียวกันสิ่งที่พิเศษกว่านั้น คือ ว่ายน้ำได้เก่งมาก เมื่อถึงเวลาลงสระน้ำพร้อมควาญรู้ใจ ก็โชว์ทักษะธรรมชาติว่ายน้ำด้วยลีลาที่น่าทึ่ง ทั้งดำผุดดำว่ายและเดินสองเท้าในน้ำ  สระน้ำช้าง ของสวนสัตว์เปิดเขาเขียวได้ถูกออกแบบมาเป็นพิเศษขนาดใหญ่ที่สุดในโลก สูงกว่า 4 เมตร กว้างกว่า 30 เมตร ทำให้ผู้ชมสามารถเห็นอิริยาบถใต้น้ำของ ผ่านกระจกใสได้อย่างชัดเจนได้เห็นทุกอิริยาบถของช้างขณะอยู่ในน้ำได้อย่างใกล้ชิด สร้างความตื่นเต้นประทับใจให้แก่นักท่องเที่ยวเป็นอย่างมาก ต่างนำกล้องถ่ายรูปและโทรศัพท์มือถือออกมาบันทึกภาพความประทับใจเก็บไว้เป็นที่ระลึกกันแทบทุกราย.  ",
  "url": "https://www.dailynews.co.th/regional/577102",
  "date": "2017-06-03T22:01:54.232Z"
}