{
  "id": 577213,
  "title": "นรข.นครพนมตามรวบ เอเย่นต์ลาวยึดกัญชา840กก. | เดลินิวส์",
  "description": "หน่วยเรือรักษาความสงบเรียบร้อยตามลำแม่น้ำโขง ตามจับเอเย่นต์กัญชาประเทศเพื่อนบ้าน ลำเลียงส่งลูกค้า จ.นครพนม ภายหลังซิวได้ 1 ราย พร้อมของกลางกัญชาอัดแท่ง 840 กก. ",
  "keywords": "นรข.,นครพนม,ตามรวบ,เอเย่นต์,กัญชา,840กก.,ข่าวทั่วไทย,เดลินิวส์,เดลินิวส์ออนไลน์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อวันที่ 1 มิ.ย. ผู้สื่อข่าวรายงานว่าช่วงกลางดึกคืนที่ผ่านมา ที่กองบัญชาการหน่วยเรือรักษาความสงบเรียบร้อยตามลำแม่น้ำโขง (นรข.) นายสมชาย วิทย์ดำรงค์ ผวจ.นครพนม พร้อมด้วย พล.ร.ต.วราห์  แทนขำ ผบ.นรข. พ.ต.อ.ธานัท จิราธนะกุล ผกก.สภ.ท่าอุเทน จ.นครพนม ร่วมกันแถลงข่าวว่าจับกุม นายต้น อักษรวงศ์ อายุ 30 ปี ชาวลาว พร้อมของกลาง กัญชาอัดแท่ง 840 แท่ง น้ำหนัก 840 กก. มูลค่า 20 ล้านบาท และเรือพร้อมเครื่องยนต์ติดท้าย ทั้งนี้สืบเนื่องจากผู้ต้องหาและพวก พยายามลักลอบนำยาเสพติดเข้าประเทศ โดยใช้เรือลำเลียงเข้ามาทางปากแม่น้ำสงคราม บ้านไชยบุรี อ.ท่าอุเทน เพื่อไปส่งหลูกค้าในพื้นที่บ้านโพนงาม อ.ศรีสงคราม จ.นครพนม ภายหลังเจ้าหน้าที่สามารถติดตามจับกุมได้สำเร็จ เบื้องต้นให้การรับสารภาพว่า ร่วมกับเพื่อนอีกรายที่ว่ายน้ำหลบหนีข้ามฝั่งไปได้ ขนยาเสพติดไปส่งลูกค้า อย่างไรก็ตามก่อนหน้านี้ (30 พ.ค.60) นรข.สามารถยึดกัญชาอัดแท่งไปแล้ว 780 กก. แต่ผ่านไปเพียงวันเดียวก็สามารถจับกุมได้อีก 840 กก. ถือว่ามากสุดในรอบ 15 ปี ทางเจ้าหน้าที่จะได้สืบสวนขยายผลจับกุมกลุ่มผู้ค้ารายนี้ต่อไป.  ",
  "url": "https://www.dailynews.co.th/regional/577213",
  "date": "2017-06-03T22:13:13.584Z"
}