{
  "id": 577216,
  "title": "จับแก๊งคอลเซ็นเตอร์ อ้างนายตำรวจหลอกตุ๋นโอนเงิน | เดลินิวส์",
  "description": "สืบภาค 5 จับแก๊งคอลเซ็นเตอร์ อ้างเป็นนายตำรวจยศสูง หรือเจ้าหน้าที่แบงก์ หลอกผู้เสียหายโอนเงินปิดคดี",
  "keywords": "จับแก๊งคอลเซ็นเตอร์,อ้างนายตร.หลอกโอนเงิน,เดลินิวส์,เดลินิวส์ออนไลน์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อวันที่ 1 มิ.ย. พ.ต.อ.ธวัชชัย  พงษ์วิวัฒนชัย รอง ผบก.สส.ภ.5 พ.ต.ท.นิติพันธ์  สังขกร รรท.รอง ผกก.สส.5 ประจำ ศปจร.ภ.5 นำชุดสืบสวนภาค 5 เข้าจับกุม นายวินัย แซ่หลี อายุ 26 ปี นายธนภพ แซ่เติ่ง อายุ 24 ปี พร้อมของกลางบัตรกดเงินธนาคารต่างๆจำนวน 7 ใบ รถ จยย. สีน้ำเงิน ไม่ติดแผ่นป้ายทะเบียน หลังเป็นส่วนหนึ่งของแก๊งคอลเซ็นเตอร์ หลอกลวงเหยื่ออ้างว่าเป็นนายตำรวจยศสูง หรือเจ้าหน้าที่ธนาคาร กล่าวหาประชาชนว่าพัวพันขบวนการค้ายา หากโอนเงินมาก็จะปิดคดีให้ ทำให้มีบางคนหลงเชื่อโอนเงินไปจริงๆ จึงตกเป็นผู้เสียหาย ซึ่งทั้งสองซัดทอดนายตี๋ว่าจ้างมามีหน้าที่แค่กดเงินแล้วจะแบ่งเปอร์เซ็นต์ให้ ส่วนเรื่องการหลอกลวงไม่ทราบแต่อย่างใด ด้าน พ.ต.อ.ธวัชชัย เปิดเผยว่าคอลเซ็นเตอร์แก๊งนี้มีฐานอยู่ที่ประเทศจีน โดยจ้างคนไทยมาทำงาน คอยโทรมาหลอกลวงประชาชนให้โอนเงินให้ จากนั้นจ้างคนไปกดเงิน ทำแบบนี้จนมีผู้เสียหายไปแล้วกว่า 10 ล้านบาท เบื้องต้นตำรวจแจ้งข้อหาร่วมกันใช้และมีไว้ใช้เพื่อนำออกใช้ซึ่งบัตรอิเล็กทรอนิกส์ของผู้อื่นโดยมิชอบในประการที่น่าจะก่อให้เกิดความเสียหายของผู้อื่นหรือประชาชนกับ 2 ผู้ต้องหาที่จับได้ จากนั้นนำตัวส่งดำเนินคดีตามกฏหมาย.",
  "url": "https://www.dailynews.co.th/regional/577216",
  "date": "2017-06-03T22:13:01.826Z"
}