{
  "id": 577532,
  "title": "ครูฝรั่งบีบคอป.5ไหว้ขอโทษแม่ ผอ.เผยแค่เข้าใจผิด | เดลินิวส์",
  "description": "สมานฉันท์! ครูต่างชาติบีบคอเด็กป.5 เหตุเพื่อนส่งเสียงดัง ยกมือไหว้-จับมือขอโทษ ผอ.เผยเป็นการเข้าใจผิด ด้านตม.เร่งสอบเอกสารเพิ่มเติม",
  "keywords": "ครูต่างชาติทำร้ายร่างกายเด็ก ครูทำร้ายเด็ก ครูต่างชาติบีบคอเด็ก ครูต่างชาติชุมพรบีบคอเด็ก ครูต่างชาติทำร้ายร่างกายเด็กชุมพร ครูต่างชาติทำร้ายเด็กป.5 ครูต่างชาติบีบคอเด็กป.5ชุมพร ข่าวครูทำร้ายเด็กเดลินิวส์ ครูฝรั่งบีบคอเด็ก สอบครูฝรั่งบีบคอเด็กชุมพร สอบครูฝรั่งบีบคอนักเรียนป.5,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "จากกรณีที่เกิดกระแสวิพากษ์วิจารณ์อย่างหนักในโลกออนไลน์ เมื่อมีผู้ใช้เฟซบุ๊กรายหนึ่งได้โพสต์ข้อความ ขณะที่เด็กนักเรียนชั้น ป.5 โรงเรียนแห่งหนึ่งใน อ.หลังสวน จ.ชุมพร ถูกครูต่างชาติทำร้ายร่างกาย ด้วยการบีบคอและผลักจนกระเด็กไปยังโต๊ะข้างๆ ทำให้มีบาดแผลฟกช้ำหลายส่วน เนื่องจากครูคนดังกล่าวไม่พอใจที่เด็กนักเรียนในห้องเรียนส่งเสียงดัง ตามที่ได้เสนอข่าวไปแล้วนั้น ล่าสุดเมื่อวันที่ 2 มิ.ย.นางสวย แม่ของ ด.ช. ข (นามสมมติ) เปิดเผยกับผู้สื่อข่าว “เดลินิวส์” ว่า เมื่อวันที่ 30 พ.ค. ที่ผ่านมา ลูกชายเล่าว่าในชั่วโมงภาษาอังกฤษ ขณะที่นั่งฟังครูชาวต่างชาติสอน จู่ๆครูคนดังกล่าวเดินเข้ามากระชากและใช้มือบีบบริเวณลำคอ พร้อมผลักจนกระเด็นไปโดนโต๊ะข้างๆ อีกทั้งยังเดินมาถีบจนล้มลง หลังจากเกิดเหตุการณ์ดังกล่าวจึงได้นำตัวลูกชายไปให้แพทย์ตรวจ และตัดสินใจไปพบผู้อำนวยการโรงเรียน แต่กลับไม่ได้รับความสนใจ พร้อมพูดเพียงว่า “เดี๋ยวว่างจะจัดการให้” เมื่อเรื่องราวดังกล่าวถูกเผยแพร่ในโลกออนไลน์จึงมีคณะกรรมการของโรงเรียนมาเยี่ยมที่บ้านและเชิญเข้าไปพูดคุยที่โรงเรียน ขณะที่ ดร.สุชาติ มีสมบัติ ผู้อำนวยการโรงเรียนชุมชนวัดขันเงิน ได้เปิดเผยกับผู้สื่อข่าวเดลินิวส์หลังการสอบสวนว่า การกระทำดังกล่าวเป็นเรื่องเข้าใจผิด เนื่องจากครูต่างชาติต้องการให้นักเรียนสนใจการเรียน แต่ใช้วิธีที่ไม่ถูกต้อง จึงต้องให้ครูประจำชั้นมาตักเตือนเด็กนักเรียนที่พูดคุยเสียงดัง และหลังจากการสอบสวนครูต่างชาติได้ขอโทษทั้งเด็กนักเรียนและผู้ปกครอง พร้อมยกมือไหว้และจับมือกัน และทางโรงเรียนจะว่ากล่างตักเตือนครูต่างชาติตามระเบียบ ทางด้าน ร.ต.อ.บุญแก้ว แอบผักแว่น รอง สว.ตม.ระนอง ปฏิบัติหน้าที่ ตม.ชุมพร กล่าวว่า ได้รับคำสั่งให้มาตรวจสอบเรื่องที่เกิดขึ้นว่าครูชาวต่างชาติคนดังกล่าวมีเอกสารเข้าเมืองและเอกสารอนุญาตทำงานหรือไม่ เบื้องต้นพบว่าเอกสารเข้าเมืองถูกต้อง แต่เอกสารทำงานเพื่อเป็นครูจะต้องตรวจสอบและดำเนินการตามกฎหมายต่อไป ข่าวที่เกี่ยวข้อง - เร่งสอบครูต่างชาติเมืองชุมพร บีบคอป.5เหตุคุยเสียงดัง... ",
  "url": "https://www.dailynews.co.th/regional/577532",
  "date": "2017-06-03T18:37:07.511Z"
}