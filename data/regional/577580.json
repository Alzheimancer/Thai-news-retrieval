{
  "id": 577580,
  "title": "ทหารเรือแวะซื้อสับปะรด เจอวัยรุ่นซิ่งจยย.ชนดับ | เดลินิวส์",
  "description": "ทหารเรือนอกราชการ วัย 66 ขี่จยย.แวะซื้อสับปะรดกลับบ้าน แต่เกิดโชคร้ายเจอวัยรุ่นที่ซิ่งจยย. พุ่งชนท้ายดับอนาถริมถนน พลูตาหลวง-ชลบุรี ขณะที่วัยรุ่นอาการสาหัส",
  "keywords": "ทหารเรือ,นอกราชการ,ซื้อสับปะรด,วัยรุ่น,ซิ่งจยย.,ชนดับ,เดลินิวส์,เดลินิวส์ออนไลน์,ข่าวทั่วไทย,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อวันที่ 3 มิ.ย. ร.ต.อ.รัชวุฒิ ทรัพย์ศิริ รองสารวัตรสอบสวน สภ.พลูตาหลวง อ.สัตหีบ จ.ชลบุรี เข้าตรวจสอบอุบัติเหตุ จักรยานยนต์(จยย.)ชนท้ายกันเอง มีผู้เสียชีวิตริมถนนสาย 332 เส้นทางแยกเกษมพล-แยกเจ ที่เกิดเหตุอยู่หน้าร้านขายสับปะรด หมู่ที่ 4 ต.พลูตาหลวง อ.สัตหีบ พบศพ นาวาตรี สมเกียรติ เชิดเขว้า อายุ 66 ปี นายทหารเรือนอกราชการ นอนเสียชีวิตจมกองเลือด ห่างออกไป 10 เมตร กลางถนนพบจยย.ฮอนด้าเวฟไอ สีเขียว ทะเบียน 1กฆ-3921 ชลบุรี สภาพหน้ารถพังยับเยิน มีผู้ขับขี่คือ นายทรงพร (สงวนนามสกุล) อายุ 18 ปี อาการสาหัส รถกู้ชีพโรงพยาบาลสมเด็จพระนางเจ้าสิริกิติ์ กรมแพทย์ทหารเรือ ให้การช่วยเหลือนำตัวส่งรักษายังห้องฉุกเฉิน ไปก่อนหน้านี้ สอบถาม นางเยี่ยม โสพัง อายุ 52 ปี แม่ค้าขายสับปะรด เล่าว่า ก่อนเกิดเหตุผู้ตายขี่จยย.สีแดงมาจอดซื้อสับปะรด หลังซื้อเสร็จกำลังเคลื่อนตัวออก ทันใดนั้นมีวัยรุ่นคู่กรณีขี่ตามหลังมาด้วยความเร็ว ก่อนพุ่งชนท้ายเข้าอย่างจัง เป็นเหตุให้ได้รับบาดเจ็บและเสียชีวิต ดังกล่าว.   ",
  "url": "https://www.dailynews.co.th/regional/577580",
  "date": "2017-06-03T18:43:45.717Z"
}