{
  "id": 577597,
  "title": "กฟภ.ชวนถวายความจงรักภักดี ผ่านภาพยนตร์ประกอบเพลงสรรเสริญ | เดลินิวส์",
  "description": "การไฟฟ้าส่วนภูมิภาค ถวายความจงรักภักดีและเทิดทูนสถาบันพระมหากษัตริย์ ผ่านภาพยนตร์ประกอบบทเพลงสรรเสริญพระบารมี ชุด “สืบสานพระราชปณิธาน”",
  "keywords": "กฟภ.ชวนถวายความจงรักภักดี ผ่านภาพยนตร์ประกอบเพลงสรรเสริญ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "การไฟฟ้าส่วนภูมิภาค จัดทำภาพยนตร์ประกอบบทเพลงสรรเสริญพระบารมี เพื่อแสดงความจงรักภักดี เทิดทูนสถาบันพระมหากษัตริย์ ตลอดจนเพื่อถวายความเคารพและสำนึกในพระมหากรุณาธิคุณพระมหากษัตริย์ไทย โดยภาพยนตร์ประกอบบทเพลงสรรเสริญพระบารมี ชุด “สืบสานพระราชปณิธาน” เป็นการเรียบเรียงถ่ายทอดประวัติศาสตร์การก้าวเข้าสู่แผ่นดินแห่งพระมหากษัตริย์พระองค์ที่ ๑๐ ของกรุงรัตนโกสินทร์ กษัตริย์ผู้ทรงได้รับการสืบทอด เลี้ยงดู และถ่ายทอดพระราชภารกิจ พระบาทสมเด็จพระปรมินทรมหาภูมิพลอดุลยเดช บรมนาถบพิตร เฉกเช่นกับที่พระองค์เองได้ทรงทำหน้าที่ดูแลปกป้องพระบิดาพระมารดา และทรงสืบสานพระราชกรณียกิจตามแบบแผนพระราชประเพณี ซึ่งเป็นความปิติของประชาชนชาวไทยที่ยังคงตราตรึงอยู่กับภาพแห่งความรัก ความอบอุ่น และพระอริยบทอันน่าประทับใจในสมเด็จพระเจ้าอยู่หัวรัชกาลที่ ๑๐ จากวันที่ทรงเป็นพระโอรสพระองค์น้อย สู่พระมหากษัตริย์ของแผ่นดินผู้ทรงความสง่างาม เปี่ยมด้วยเกียรติยศ และทรงเป็นความภาคภูมิใจของประชาชนคนไทยทุกหมู่เหล่า ทั้งนี้การไฟฟ้าส่วนภูมิภาคขอเชิญชวนประชาชนร่วมถวายความจงรักภักดี ผ่านภาพยนตร์ประกอบบทเพลง สรรเสริญพระบารมี “สืบสานพระราชปณิธาน” ณ โรงภาพยนตร์ในเครือบริษัทเมเจอร์ ซีนีเพล็กซ์ กรุ้ป จำกัด (มหาชน) ตลอดระยะเวลา 12 เดือน ตั้งแต่วันที่ 1 มิ.ย.นี้ เป็นต้นไป..",
  "url": "https://www.dailynews.co.th/regional/577597",
  "date": "2017-06-03T18:44:04.328Z"
}