{
  "id": 577673,
  "title": "ตื่นกระป๋องปริศนาคล้ายบึ้ม ที่แท้ระเบิดควันใช้คอนเสิร์ต | เดลินิวส์",
  "description": "ตื่น! วัตถุคล้ายระเบิดถูกนำมาวางไว้ที่ลานจอดรถของหมู่บ้าน แจ้งตำรวจและชุดเก็บกู้มาตรวจสอบพบกระป๋องระเบิดควันใช้ในงานคอนเสิร์ต",
  "keywords": "ตื่นวัตถุต้องสงสัยคล้ายบึ้ม,พบเป็นระเบิดควันใช้ในคอนเสิร์ต,เดลินิวส์,เดลินิวส์ออนไลน์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อวันที่ 3 มิ.ย. พ.ต.อ.อนันต์ ชัยชาญ  ผกก.สภ.พระสมุทรเจดีย์ จ.สมุทรปราการ รับแจ้งเหตุมีชาวบ้านพบวัตถุต้องสงสัยลักษณะคล้ายระเบิด ที่ลานจอดรถรถหมู่บ้านคงกระพันธ์ชาตรี หมู่ 1 ต.ปากคลองบางปลากด อ.พระสมุทรเจดีย์ นำกำลังไปตรวจสอบพร้อมหน่วยเก็บกู้ระเบิด และมูลนิธิร่วมกตัญญู  ที่เกิดเหตุเป็นที่ดินว่างเปล่า ถูกนำมาทำเป็นที่จอดรถ พบแท่งลักษณะทรงกลมคล้ายกระป๋อง เส้นผ่าศูนย์กลาง  5 ซม.  ยาว 15 ซม. ด้านบนเป็นมือจับดึงคล้ายสลักระเบิด เจ้าหน้าที่จึงนำยางรถยนต์มาวางซ้อนกัน ก่อนเข้าตรวจสอบพบเป็นกระป๋องระเบิดควันที่ใช้สำหรับงานแสดงคอนเสิร์ต จึงนำกลับไปทำลาย สอบสวนทราบว่าก่อนหน้านี้มีเด็กลงไปเล่นน้ำที่บริเวณใกล้เคียง ก่อนเก็บกระป๋องดังกล่าวได้แล้วนำมาวางไว้ที่ลานจอดรถ จนมีคนไปพบแล้วรีบแจ้งเจ้าหน้าที่ตำรวจเข้าตรวจสอบ.",
  "url": "https://www.dailynews.co.th/regional/577673",
  "date": "2017-06-03T17:26:44.746Z"
}