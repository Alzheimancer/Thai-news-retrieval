{
  "id": 577687,
  "title": "ไม่พอใจลูกตีกันพ่อแม่เอาด้วย วางมวยกลางแยกเมืองตรัง | เดลินิวส์",
  "description": "เคลียร์ปมวางมวยกลางแยกไฟแดงเทศบาลตรัง ที่แท้เป็นญาติกันเอง เหตุลูกทั้งสองฝ่ายทะเลาะตีกันมาก่อน แต่พ่อ-แม่เคลียร์กันไม่ได้ เจอหน้าท้าซัดกันเละ ไม่แคร์สายตาประชาชน ภายหลังเข้าแจ้งความแล้ว",
  "keywords": "ไม่พอใจ,ลูกตีกัน,พ่อแม่,เอาด้วย,วางมวย,กลางแยก,เมืองตรัง,เดลินิวส์,เดลินิวส์ออนไลน์,ข่าวทั่วไทย,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "จากกรณีโซเชียลมีเดียแชร์คลิปภาพ ผัวเมียสองคู่ทะเลาะตีกันดุเดือดกลางแยกไฟแดง โค้งเวทิน ถนนสายตรัง-กันตัง ต.บางรัก อ.เมือง จ.ตรัง โดยไม่แคร์สายตาประชาชนที่พบเห็นจำนวนมาก ภายหลังเกิดกระแสวิพากษ์วิจารณ์อย่างกว้างขวาง เนื่องจากมีเด็กอยู่ในจุดเกิดเหตุ แล้วพยายามห้ามพ่อแม่ตัวเองกับคู่กรณีแต่ก็ไม่เป็นผล กระทั่งทั้งสองฝ่ายต่างแยกย้ายกันไปตามที่ปรากฏเหตุมาแล้วนั้น ความคืบหน้าเมื่อวันที่ 3 มิ.ย. ร.ต.อ.หญิงโสภา มีเจ้ย รอง สว.(สอบสวน) สภ.เมือง จ.ตรัง เปิดเผยว่า เหตุการณ์ดังกล่าว เกิดขึ้นเมื่อช่วงเย็นวานนี้ (2 มิ.ย.60) โดยนายแดง และ นางส้ม (นามสมมุติ) สองสามีภรรยา เดินทางเข้าแจ้งความว่าถูกคู่กรณีทำร้ายร่างกายและได้รับบาดเจ็บ เบื้องต้นทราบว่าทั้งสองฝ่ายเป็นเครือญาติกันและเคยทะเลาะกันมาก่อน เนื่องจากลูก ๆ ทะเลาะวิวาทกันแล้วทั้งสองเคลียร์กันไม่ได้ กระทั่งวันเกิดเหตุมาเจอกันที่ตลาดนัดควนปริง จึงมีการท้าทายกันก่อนขี่จยย.ไล่ตามกันมา พอถึงกลางแยกไฟแดงจึงเปิดฉากวางมวยกันดังกล่าว เบื้องต้นเจ้าหน้าที่ลงบันทึกประจำวันเอาไว้ก่อน จากนั้นจะได้เรียกคู่กรณีมาสอบถามข้อเท็จจริง ก่อนดำเนินการตามขั้นตอนกฎหมายต่อไป.",
  "url": "https://www.dailynews.co.th/regional/577687",
  "date": "2017-06-03T17:27:06.720Z"
}