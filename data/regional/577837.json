{
  "id": 577837,
  "title": "สุดสลด!4ขวบไร้เดียงสา เล่นโหนราวผ้าเสาปูนล้มทับดับ | เดลินิวส์",
  "description": "อุทาหรณ์!เด็กน้อยวัย 4 ขวบวิ่งเล่นกับเพื่อน แต่ไปโหนราวตากผ้าที่เจ้าของฝังเสาปูนไว้ในดินแต่ไม่แน่นด้วยความรู้เท่าไม่ถึงการณ์ จนทำให้เสาล้มมาทับจนเสียชีวิต",
  "keywords": "ข่าวอุทาหรณ์,เด็กน้อย,เพื่อน,โหน,ตากผ้า,ฝังเสาปูน,เสาล้ม,เสียชีวิต,เดลินิวส์ออนไลน์ล่าสุด,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อเวลา13.00 น.วันที่ 4 มิ.ย.ผู้สื่อข่าวได้รับแจ้งจากนายสัมพันธ์ คนดี ผู้ใหญ่บ้าน หมู่ 6 บ้านทุ่งขันหมาก ต.เขาน้อย อ.สิชล จ.นครศรีธรรมราช ว่า มีเหตุด.ช.วัย 4 ขวบ ถูกเสาปูนที่ใช้ทำเป็นเสาผูกราวตากผ้าความยาว 3 เมตรล้มทับ  ได้รับบาดเจ็บสาหัส อาสาสมัครกู้ภัยใต้เต็กตึ้งเขาน้อยจึงช่วยกันนำส่งโรงพยาบาลไปก่อนหน้านี้แล้ว แต่ได้เสียชีวิตในระหว่างนำส่ง ทราบชื่อด.ช. ภานุวัฒน์ พรหมรอด หรือน้องไบร์ อายุ 4 ขวบ อยู่บ้านเลขที่ 37/6 หมู่ 6 ต.เขาน้อย อ.สิชล มีบาดแผลที่ศีรษะเล็กน้อยเลือดออกทางหูตลอดเวลา   จากการสอบถามนางกัลยาณี ชลสินธุ์ ซึ่งเป็นคุณยายของผู้ตายเล่าให้ฟังว่า ผู้ตายวิ่งเล่นกับเพื่อนวัยเดียวกันรวม 2 คน เป็นปกติของทุกวัน  ก่อนเกิดเหตุได้ไปวิ่งเล่นกันบริเวณหลังบ้านซึ่งมีเสาปูนความสูง 3 เมตร 2 ต้น ฝังโคนเสาไว้ลงในดินเพียงเล็กน้อยเพื่อที่จะต่อเติมหลังบ้านออกไป ซึ่งตั้งเสายืนไว้ประมาณ 5-6 ปีแล้วเสาห่างกัน 4 เมตร   เจ้าของบ้านจึงใช้เชือกไนล่อนทำเป็นราวตากผ้าก่อนพลางๆเพราะไม่มีเงินในการต่อเติมหลังบ้าน     ผู้ตายไปเล่นที่ราวตากผ้าแล้วดึงผ้าที่ตากไว้จนเสาล้มลง1ต้นฟาดโดนที่หัวสลบคาที่ ส่วนเพื่อนที่อยู่ในเหตุการณ์ก็วิ่งไปบอกญาติที่นั่งอยู่หน้าบ้านว่าเสาล้มลงฟาดน้องไบร์จนเสียชีวิต  ",
  "url": "https://www.dailynews.co.th/regional/577837",
  "date": "2017-06-04T14:00:29.771Z"
}