{
  "id": 577842,
  "title": "\u0027บอกซื้อจากเน็ต-เดี๋ยวซวย\u0027 ดักฟัง\u0027อู่\u0027แสบพันแก๊งลักรถ | เดลินิวส์",
  "description": "ตำรวจจับกุม โจ๋ขี่ จยย.ผิดกฏจราจร พอเช็กกลับเป็นรถโดนแจ้งหายไว้ รีบโทรฯหาอู่ที่ปล่อยขายให้ พร้อมดักฟังพิรุธ ปลายสายตื่นโพล่ง \u0027บอกว่าซื้อมาจากเน็ต เดี๋ยวซวยกันหมด\u0027",
  "keywords": "ดักฟังอู่คุยกับลูกค้า, จับโจ๋ขี่จยย., ผิดกฏจราจร, พัวพันโจรกรรม, ซื้อจากเน็ตสิ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อวันที่ 4 มิ.ย. ขณะที่ตำรวจจราจร สภ.หาดใหญ่ จ.สงขลา กำลังตั้งด่านกวดขันวินัยจราจรอยู่แถวถนนนิพัทธ์อุทิศ 3 กลางเมืองหาดใหญ่ ปรากฏว่านายเปี๊ยก (นามสมมุติ) และหญิงสาว 2 ราย ทั้งหมดอายุ 15 ปี ขี่จยย.ฮอนด้า เวฟ 125 สีดำ ทะเบียน ขกท-725 พัทลุง ในลักษณะขี่ซ้อน 3 อีกทั้งคนซ้อนยังไม่สวมหมวกกันน็อกด้วย จึงเรียกจับกุม จากนั้นพอตรวจเช็กทะเบียนรถกลับพบว่า จยย.คันนี้โดนแจ้งหายไว้ที่ สภ.ตะโหมด จ.พัทลุง จึงคุมตัวนายเปี๊ยกมาสอบถามที่โรงพัก ก่อนที่เจ้าตัวจะให้การตะกุกตะกักและบอกว่า ซื้อรถมาอย่างถูกต้องในราคา 8,000 บาท จากอู่ซ่อมรถแห่งหนึ่ง ซึ่งช่างคนขายอ้างว่าเป็นรถที่หลุดจำนำ แถมมีหนังสือซื้อขายถูกต้อง ตนเลยตัดสินใจซื้อและมาโดนจับเรื่องผิดกฏจราจร ต่อมาตำรวจได้สั่งให้นายเปี๊ยกโทรฯกลับไปหาช่างคนขาย โดยได้แอบดักฟังอีกทางหนึ่งด้วย ซึ่งพอนายเปี๊ยกเล่าเรื่องราวให้ช่างคนขายฟัง ทำให้ปลายสายตกใจมาก โต้กลับมาว่า \"ไปบอกแบบนั้นได้ไง เดี๋ยวก็ซวยกันหมด บอกไปซิว่า ซื้อมาจากอินเตอร์เน็ต อย่าโยนมาทางนี้\" ทำให้ตำรวจเตรียมนำกำลังเข้าตรวจสอบอู่ซ่อมรถดังกล่าวแล้วเพราะเชื่อว่าอาจพัวพันการโจรกรรมรถ ส่วนนายเปี๊ยกได้แจ้งข้อหาลักทรัพย์และรับของโจร.",
  "url": "https://www.dailynews.co.th/regional/577842",
  "date": "2017-06-04T16:00:33.094Z"
}