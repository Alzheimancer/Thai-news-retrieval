{
  "id": 577913,
  "title": "ฝากขังผัด2 \u0027นายกอบต.บ้านใหม่\u0027 ปฏิบัติหน้าที่มิชอบ | เดลินิวส์",
  "description": "นายก อบต.บ้านใหม่ รายงานตัวศาลฝากขังผัด 2 คดีปฏิบัติหน้าที่มิชอบ รับรองเอกสารเท็จ โดยใช้เวลาเพียง 15 นาที ก่อนเดินทางกลับ และศาลนัดให้มารายงานตัวครบกำหนดฝากขังผัดที่ 3 วันที่ 15 มิ.ย.นี้ ",
  "keywords": "นายก อบต.บ้านใหม่,นายวสุ ผันเงิน,รายงานตัวศาล,ฝากขังผัด 2,คดีปฏิบัติหน้าที่มิชอบ,รับรองเอกสารเท็จ,เดลินิวส์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อวันที่ 5 มิ.ย. ที่ศาลอาญาคดีทุจริตและประพฤติมิชอบกลาง ซอยสีคาม ถนนนครไชยศรี กรุงเทพฯ นายวสุ ผันเงิน อายุ 48 ปี นายก อบต.บ้านใหม่ ผู้ต้องหาคดีปฏิบัติหน้าที่มิชอบและรับรองเอกสารเท็จ ตามประมวลกฎหมายอาญา มาตรา 157 และ 162 ได้เข้ารายงานตัวต่อศาล หลังจากพนักงานสอบสวน สภ.บางแม่นาง  อ.บางใหญ่ จ.นนทบุรี ได้ยื่นคำร้องฝากขังผัดที่ 2 เมื่อวันที่ 2 มิ.ย.ที่ผ่านมา เป็นเวลา 12 วัน ตั้งแต่วันที่ 3 - 14 มิ.ย. เนื่องจากยังสอบปากคำพยานไม่แล้วเสร็จและอื่น ๆ สืบเนื่องจากกรณีที่ นายวสุ ผู้ต้องหานี้ได้เซ็นเอกสารรับรองเบิกค่าใช้จ่ายโครงการอบรม ของ อบต.บ้านใหม่ อ.บางใหญ่ จ.นนทบุรี   ที่ จ.เชียงใหม่ และ จ.แม่ฮ่องสอนเมื่อปี 59 จนเกิดคดีอื้อฉาวครึกโครมเชื่อมโยงการซื้อบริการทางเพศเด็กหญิงใน จ.แม่ฮ่องสอน ผู้สื่อข่าวรายงานว่า ทั้งนี้หลังจากนายวสุ ซึ่งได้รับอนุญาตประกันตัวจากศาลวงเงิน 400,000 บาท ได้เดินทางเข้ารายงานตัวต่อศาลโดยใช้เวลาประมาณ 15 นาที ก็เดินทางกลับทันที และศาลนัดให้มารายงานตัวครบกำหนดฝากขังผัดที่ 3 วันที่ 15 มิ.ย.นี้ เวลา 08.30 น.",
  "url": "https://www.dailynews.co.th/regional/577913",
  "date": "2017-06-05T10:06:23.621Z"
}