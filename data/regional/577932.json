{
  "id": 577932,
  "title": "\u0027ร.10\u0027โปรดเกล้าฯพระราชทาน ช่วยเหลือขุดลอกคลอง | เดลินิวส์",
  "description": "\u0027ในหลวงร.10\u0027 พระราชทานความช่วยเหลือส่งหน่วยทหารมหาดเล็กราชวัลลภรักษาพระองค์ ขุดลอกคูคลองเพื่อรับมือปริมาณน้ำที่เพิ่มขึ้น \r\n",
  "keywords": "ในหลวงร.10,พระราชทาน,หน่วยทหารมหาดเล็กราชวัลลภรักษาพระองค์,ขุดลอกคูคลอง,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อวันที่ 5 มิ.ย. ที่กองบัญชาการกองทัพบก พล.อ.เฉลิมชัย สิทธิสาท เลขาธิการคณะรักษาความสงบแห่งชาติ เป็นประธานการประชุมสำนักเลขาธิการคณะรักษาความสงบแห่งชาติ โดยที่ประชุมได้กล่าวว่านับเป็นพระมหากรุณาธิคุณที่ สมเด็จพระเจ้าอยู่หัวมหาวชิราลงกรณ บดินทรเทพยวรางกูร ทรงพระราชทานความช่วยเหลือเพื่อบรรเทาความเดือดร้อนของราษฎรในพื้นที่กรุงเทพมหานคร โดยโปรดเกล้าโปรดกระหม่อมให้หน่วยทหารมหาดเล็กราชวัลลภรักษาพระองค์ ร่วมกับหน่วยงานราชการ  ประชาชนและจิตอาสา เข้าสำรวจขุดลอกคูคลองและท่อระบายน้ำที่อุดตันเพื่อเพิ่มประสิทธิภาพการระบายน้ำและป้องกันปัญหาอุทกภัยที่อาจจะเกิดขึ้น  พล.อ.เฉลิมชัย กล่าวอีกว่า ทั้งนี้ในส่วนของคณะรักษาความสงบแห่งชาติ(คสช.)และรัฐบาล ขอให้ทุกส่วนร่วมมือกันอย่างเต็มที่ ทั้งการบรรเทาความเดือดร้อนเฉพาะหน้าโดยเฉพาะพื้นที่ในกรุงเทพฯ ให้ใช้เครือข่ายผู้นำชุมชนและศักยภาพของกรุงเทพฯ เป็นหลักในการเร่งระบายน้ำออกจากพื้นที่ สำหรับในพื้นที่ปริมณฑลและในต่างจังหวัดให้ทำการเตรียมตัวไว้ล่วงหน้าเพื่อรับมือกับปริมาณน้ำที่จะเพิ่มขึ้น ควบคู่กับการหาวิธีการอื่นๆ ที่จะช่วยเสริมหรือแก้ปัญหาอุทกภัยได้ครอบคลุมยิ่งขึ้น.",
  "url": "https://www.dailynews.co.th/regional/577932",
  "date": "2017-06-05T10:00:43.191Z"
}