{
  "id": 578072,
  "title": "ฝนถล่มเมืองระนองทั้งคืน ต้นไม้ล้ม-ถนนน้ำท่วมขัง | เดลินิวส์",
  "description": "ฝนตกหนักลมกระโชกแรงในเขตพื้นที่จ.ระนอง หลายพื้นที่น้ำเริ่มท่วมขัง เนื่องจากปริมาณฝนที่ตกหนักมาตลอดคืนที่ผ่านมา และในช่วงเช้ามืดของวันนี้ได้มีต้นสะตอล้มขวางถนนที่บ้านเขาพริกไทย",
  "keywords": "ฝนตกหนัก,ลมกระโชกแรง,พื้นที่จ.ระนองฝนตกหนัก,พื้นที่จ.ระนองน้ำท่วมขัง,ต้นสะตอล้มขวางถนน,บ้านเขาพริกไทย,เดลินิวส์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อวันที่ 6 มิ.ย. ผู้สื่อข่าวรายงานว่า ได้เกิดฝนตกหนักลมกระโชกแรงในเขตพื้นที่จ.ระนอง หลายพื้นที่น้ำเริ่มท่วมขังเนื่องจากปริมาณฝนที่ตกหนักมาตลอดคืนที่ผ่านมา และในช่วงเช้ามืดของวันนี้ได้มีต้นสะตอล้มขวางถนนที่บ้านเขาพริกไทย หมู่ 2 ต.บางนอน อ.เมือง จนเป็นเหตุให้รถจักรยานยนต์ชาวบ้านที่ขับผ่านมาชนเข้ากับต้นสะตอที่ล้มขวางถนนได้รับบาดเจ็บ 2 ราย เจ้าหน้าที่ได้นำส่งโรงพยาบาลระนอง ต่อมาเจ้าหน้าที่กู้ภัยมูลนิธิระนองสงเคราะห์ได้เร่งช่วยกันตัดต้นสะตอเพื่อเปิดเส้นทางให้ชาวบ้านใช้สัญจรไปมาได้  ด้านพื้นที่ในเมืองระนองเริ่มมีน้ำท่วมขัง ที่ตลาดเช้าสะพานยูง ต.เขานิเวศน์ อ.เมือง น้ำเริ่มท่วมขังบนถนนหลายสาย ระดับน้ำสูงประมาณ 50 เซนติเมตร ส่วนที่หน้าสำนักงานสาธารณสุขจังหวัดระนองเริ่มมีน้ำจากคลองระหัดล่างเอ่อขึ้นมาท่วมขังบนถนน ระดับน้ำสูงประมาณ 60 เซนติเมตร ตั้งแต่คลองระหัดล่างไปจนถึงสี่แยกโรงพยาบาลระนอง คาดว่าหากถ้าฝนยังตกอย่างต่อเนื่องไม่หยุดหลายจุดในพื้นที่อำเภอเมืองระนองยังน่าเป็นห่วง​",
  "url": "https://www.dailynews.co.th/regional/578072",
  "date": "2017-06-06T06:00:22.092Z"
}