{
  "id": 578137,
  "title": "หนุ่มลำปางหล่นสะพาน ร่างกระแทกพื้นตอม่อดับ | เดลินิวส์",
  "description": "หนุ่มใหญ่เมืองลำปาง พลัดหล่นลงมาจากสะพานพระราม 5 ร่างกระแทกพื้นตอม่อสะพานเสียชีวิต ตำรวจไม่พบร่องรอยการถูกทำร้าย คาดผู้ตายหน้ามืดเวียนหัว ไม่ทันระวัง พลัดตกลงมาเอง",
  "keywords": "หนุ่มลำปาง,หล่นสะพาน,ร่างกระแทกพื้น,ตอม่อ,ดับ,อนาถ,เดลินิวส์,เดลินิวส์ออนไลน์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อวันที่ 6 มิ.ย. ร.ต.ต.ภูมรินทร์ คล้ายสุด ร้อยเวร สภ.เมือง จ.นนทบุรี พร้อมแพทย์จากสถาบันนิติวิทยาศาสตร์ เจ้าหน้าที่พิสูจน์หลักฐาน ร่วมกันตรวจสอบศพผู้เสียชีวิตบนตอม่อสะพานพระราม 5 หมู่ที่ 2 ต.ตลาดขวัญ อ.เมือง จ.นนทบุรี ภายหลังทราบชื่อ นายบุญทาน สีทิ อายุ 52 ปี ชาวจ.ลำปาง สภาพศพมีบาดแผลศีรษะแตก กระดูกซี่โครงหัก ไม่มีร่องรอยการถูกทำร้าย มีเพียงมีดยาว 4 นิ้วตกอยู่ใกล้ศพ จากการสอบถามทราบเพียงว่าผู้ตาย ชอบไปขอข้าวที่วัดนครอินทร์กินอยู่บ่อยครั้ง คาดว่าอาจเป็นชายเร่ร่อนที่เพิ่งเข้ามาอยู่ในพื้นที่ดังกล่าว ช่วงเกิดเหตุผู้ตายอาจมีอาการวิงเวียนศีรษะ ทำให้เสียหลักพลัดตกลงมาจากทางเดินบนสะพานความสูงมากกว่า 10 เมตร โดยร่างไม่ได้หล่นลงแม่น้ำ แต่กลับกระแทกลงพื้นตอม่อสะพานอย่างแรง เป็นเหตุให้ถึงแก่ชีวิตดังกล่าว เบื้องต้นเจ้าหน้าที่จะได้ส่งศพไปชันสูตร หาสาเหตุการเสียชีวิตที่แท้จริงอีกครั้ง ก่อนประสานญาติมารับศพไปบำเพ็ญกุศลทางศาสนาต่อไป.",
  "url": "https://www.dailynews.co.th/regional/578137",
  "date": "2017-06-06T12:08:25.729Z"
}