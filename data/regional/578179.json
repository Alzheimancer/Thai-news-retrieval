{
  "id": 578179,
  "title": "ฆ่าชิง \"พระหลวงปู่ศุข\" มีดแทงอกหนุ่มขายของเก่า   | เดลินิวส์",
  "description": "สุดโหด! หนุ่มใหญ่ขายของเก่า ถูกแทงอกตายคาบ้านพักสุดสยอง เผยเหตุคนร้ายทำทีเข้ามาพูดคุยด้วย สบโอกาสใช้มีดเสียบเข้าหัวใจจนเหยื่อตายสนิท ก่อนชิงพระ\u0027หลวงปู่ศุข วัดมะขามเฒ่า\u0027 ไปจากคอ ",
  "keywords": "มีดแทงอกหนุ่มขายของเก่า ชิงพระเครื่อง\u0027หลวงปู่ศุข\u0027 ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อวันที่ 6 มิ.ย. พ.ต.อ.วราวัชร์ ธรรมสโรช ผกก.สน.ราษฎร์บูรณะ นำกำลังเข้าตรวจสอบเหตุฆ่ากันตาย ภายในบ้านพักเลขที่ 460 หมู่บ้านสวนธน ซอยประชาอุทิศ 59 แยก 5 แขวงบางมด เขตทุ่งครุ กทม. ที่เกิดเหตุพบศพ นายนิวัตร์ ทวีอรรคเดช อายุ 61 ปี ถูกของมีคมแทงเข้าที่หน้าอกซ้าย นอนจมกองเลือดเสียชีวิต นอกจากนี้พบว่ามีรอยเลือดหยดเป็นทางไปถึงถังขยะหน้าบ้านหน้าบ้านเลย 897/330 และพบว่ามีมีดทำครัวปลายแหลมยาว 4 นิ้ว เปื้อนเลือดถูกทิ้งอยู่ในถังขยะดังกล่าว จึงเก็บรวบรวมไว้เป็นหลักฐาน จากการสอบถามญาติผู้เสียชีวิต ทราบว่านายนิวัตร์ เป็นคนชอบพูดจาโผงผาง ทำอาชีพขายของเก่ากับพี่สาว ช่วงเกิดเหตุนายนิวัตร์ อยู่บ้านเพียงลำพังคาดว่าคงถูกคนร้ายซึ่งคาดว่าจะรู้จักกันมาก่อน ทำทีเข้ามาพูดคุยจากนั้นก็ใช้มีดแทงจนเสียชีวิต เพื่อชิงพระเครื่อง \"หลวงปู่ศุข วัดมะขามเฒ่า\" ที่แขวนประจำอยู่ที่คอ ก่อนจะหลบหนีและนำมีดที่ใช้ก่อเหตุไปทิ้งในถังขยะหน้าบ้าน อย่างไรก็ตามเจ้าหน้าที่จะได้สืบสวนหาข้อเท็จจริงก่อนติดตามหาตัวผู้ก่อเหตุมาดำเนินคดีตามกฎหมายต่อไป.",
  "url": "https://www.dailynews.co.th/regional/578179",
  "date": "2017-06-06T14:00:39.072Z"
}