{
  "id": 578270,
  "title": "แจ้งจับครูหนุ่มลงโทษโหด จับนร.สาวตีเข่า-เฆี่ยนเนื้อแตก | เดลินิวส์",
  "description": "มาเกือบครบเครื่องขาดตีศอก...งามหน้าจริงๆ..แม่โร่พาลูกสาวเข้าแจ้งความถูกครูหนุ่มเฆี่ยนตีจนหลังลาย แถมจับแทงเข่าซ้ำจนน่วมไปทั้งตัว เหตุฝ่าฝืนกฎห้ามโทรศัพท์ในห้องเรียน ตำรวจเตรียมเรียกคู่กรณีมาสอบสวนข้อเท็จจริงแล้ว",
  "keywords": "งามไส้,ครูหนุ่ม,ไทย,ใจกล้า,เข่าลอย,เด็กสาว,เฆี่ยน,เนื้อแตก,ร่างบอบช้ำ,เดลินิวส์,เดลินิวส์ออนไลน์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อวันที่ 7 มิ.ย. ร.ต.อ.สุรินทร ช่วยแก้ว ร้อยเวร สภ.ทุ่งสง จ.นครศรีธรรมราช เปิดเผยว่า ช่วงคืนที่ผ่านมา นางสมใจ (นามสมมุติ) ชาวบ้าน อ.ช้างกลาง จ.นครศรีธรรมราช พร้อมด้วย ด.ญ.เอ (นามสมมุติ) อายุ 15 ปี บุตรสาวนักเรียนชั้น ม.3 โรงเรียนแห่งหนึ่งใน จ.นครศรีธรรมราช เดินทางเข้าแจ้งความเอาผิดกับครูหนุ่มคนหนึ่งในโรงเรียน เนื่องจากด.ญ.เอ ถูกครูคู่กรณีเฆี่ยนตีจนเนื้อแตก และยังจับตีเข่ากระทุ้งยอดอกด้วย ซึ่งการทำโทษดังกล่าวเป็นการทำโทษต่อหน้าอาจารย์ และนักเรียนหลายคน สาเหตุมาจากด.ญ.เอ ฝ่าฝืนใช้โทรศัพท์ในห้องเรียน   นอกจากนี้เมื่อบุตรสาวโทรศัพท์ให้ตนมารับที่หอพัก ปรากฏว่าครูเวรประจำหอไม่ยอมให้บุตรสาวลงมาพบจนเด็กต้องขู่ว่าถ้าไม่ยอมให้พบก็จะกระโดดลงมาด้านล่าง ครูจึงยอมให้เด็กลงมา ปรากฏว่าเรื่องแดง เพราะบุตรสาวถูกทำโทษอย่างหนัก เนื้อตัวมีรอยแตก จึงขอให้ตำรวจดำเนินคดีกับครูหนุ่มคนดังกล่าว เนื่องจากถือเป็นการทำร้ายร่างกายเด็กอย่างรุนแรง อย่างไรก็ตามเจ้าหน้าที่จะได้เรียกตัวครูคู่กรณีมาสอบถามข้อเท็จจริงต่อไป.  ",
  "url": "https://www.dailynews.co.th/regional/578270",
  "date": "2017-06-07T06:00:18.877Z"
}