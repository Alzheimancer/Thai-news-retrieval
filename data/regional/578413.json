{
  "id": 578413,
  "title": "ทหาร-ตร.ต้องเป็นฮีโร่อย่างนี้ ฉุด\u0027คนขับรถตู้\u0027รอดไฟคลอก | เดลินิวส์",
  "description": "กลุ่มเพื่อนทหารกับตำรวจ ผ่านไปเห็นเหตุการณ์ ไฟลุกรถตู้ที่ไถลชนต้นไม้ หวั่นคนขับเจอคลอก ช่วยกันฉุดกระชากลากถู สุดท้ายรอดตายฉิวเฉียด",
  "keywords": "ทหารตำรวจช่วยชีวิต, ฮีโร่, ช่วยคนขับรถตู้, ไฟไหม้รถตู้,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อวันที่ 7 มิ.ย. ร.ต.อ.บุญหลาย อินเอี่ยม รอง สว (สอบสวน) สภ.ห้วยใหญ่ จ.ชลบุรี รับแจ้งอุบัติเหตุบริเวณถนนสายสัตหีบ-ราชสีมา (สาย331) ขาเข้า สัตหีบ หมู่ 1 ต.เขาไม้แก้ว อ.บางละมุง จึงรุดไปตรวจสอบพร้อมกู้ภัยมูลนิธิสว่างบริบูรณ์ธรรมสถานเมืองพัทยา ที่เกิดเหตุพบเปลวไฟรุนแรงกำลังลุกไหม้รถตู้โตโยต้า ทะเบียน ฮย 2097 กรุงเทพมหานคร ที่ไถลไปพุ่งชนต้นก้ามปูข้างทางจนพังยับเยิน กู้ภัยจึงประสานนำน้ำมาฉีดยับยั้งจนเพลิงสงบ เสียหายทั้งคัน ส่วนคนขับคือ นายสุทัศน์ จันทร์ทอง อายุ 34 ปี สภาพมีแผลฉีกขาดที่ขาซ้าย แต่โชคดีที่มีทหารกับตำรวจพลเมืองดีผ่านมาเห็นเหตุกาณ์ ก่อนจะบุกเข้าไปดึงตัวช่วยเหลือออกมาได้ จึงปฐมพยาบาลให้และนำส่งโรงพยาบาล สอบสวน พ.จ.อ.สุภัค วงศ์จันทร์ ทหารท่าอากาศยาน มน.6 ปด.6 ให้การว่า ตนพร้อมเพื่อนทหารและตำรวจขับรถผ่านมาประสบเหตุพอดี ตอนนั้นไฟลุกแล้วแต่ยังไม่แรงมาก เหลือบไปเห็นคนขับติดคารถอยู่ คิดว่าถ้าไม่ช่วยเขาต้องตายแน่ จึงจอดรถแล้วชวนเพื่อนๆ เข้าช่วยเหลืองัดร่างผู้บาดเจ็บออกจากตัวรถอย่างฉิวเฉียด เพราะอึดใจเดียวไฟก็ลุกพรึ่บท่วมทั้งคัน  เบื้องต้นทราบว่าคนขับกำลังจะไปรับพนักงานที่เมืองระยอง แต่ยังไม่แน่ชัดว่าเมาสุราหรือหลับใน ซึ่งทำให้รถเสียหลักไถลไปชนกับต้นก้ามปูจนไฟลุกดังกล่าว.",
  "url": "https://www.dailynews.co.th/regional/578413",
  "date": "2017-06-07T18:00:27.464Z"
}