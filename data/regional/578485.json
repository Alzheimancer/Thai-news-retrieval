{
  "id": 578485,
  "title": "ตื่นเรียกกู้ภัยจับ\u0027งูเหลือม5ม.\u0027 เชื่อเขมือบ\u0027เหมียว\u0027ไปแล้ว2 | เดลินิวส์",
  "description": "ชาวบ้าน ต.ธนู อยุธยา ตื่นพบงูเหลือมยาวกว่า 5 เมตร ใกล้ชุมชน รีบเรียกกู้ภัยมาจับ เชื่อน่าจะเขมือบแมวเคราะห์ร้ายไปแล้วถึง 2 ตัว ",
  "keywords": "งูเหลือม, เลื้อยเข้าวัด, เขมือบแมว, อยุธยา,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อวันที่ 8 มิ.ย. กู้ภัยสมาคมอยุธยารวมใจ ได้รับแจ้งจาก นางเล็ก ธนูทอง อายุ 48 ปี ว่ามีงูเหลือมขนาดใหญ่ซุกซ่อนอยู่ในป่าหญ้าหลังบ้าน เลขที่ 35 หมู่ 1 ต.ธนู อ.อุทัย จึงนำกำลังไปตรวจสอบพบงูเหลือมขนาดใหญ่ขดตัวอยู่ จึงช่วยกันล้อมจับเอาไว้แต่เป็นไปด้วยความยากลำบาก ต้องใช้เวลานานกว่า 30 นาที จึงสามารถจับตัวไว้ได้ ท่ามกลางชาวบ้านที่มามุงดูเหตุการณ์มากมาย เนื่องจากเป็นงูเหลือมที่มีความยาวกว่า 5 เมตร แถมลำตัวยังใหญ่เทียบเท่ากับขาของผู้ใหญ่ อีกทั้งช่วงกลางลำตัวก็พองเป็นก้อนด้วย นางเล็ก เปิดเผยว่า ก่อนหน้านี้สามีเพิ่งจะตีงูเหลือมตัวเล็กกว่านี้ตายไป เพราะมันกัดแมวที่เลี้ยงเอาไว้จนตาย พอช่วงเช้าได้กลับเข้ามาบ้านถึงกับตกใจ เมื่อพบงูเหลือมตัวนี้มาซ่อนตัวอยู่ ยังดีที่มันไม่เลื้อยเข้ามาในบ้าน เพราะจะเป็นอันตรายกับพ่อแม่ตนที่ชราภาพมาก ซึ่งเชื่อท้องที่ป่องๆของมันต้องเกิดจากเขมือบแมวของชาวบ้านไปแน่ๆ เนื่องจากทราบว่ามีแมวเลี้ยงหายไป 2 ตัว.  ",
  "url": "https://www.dailynews.co.th/regional/578485",
  "date": "2017-06-08T06:00:20.621Z"
}