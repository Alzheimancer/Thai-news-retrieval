{
  "id": 578654,
  "title": "เลี้ยงรับน้องใหม่ฉุนทำโชว์เก๋า รุ่นพี่หมั่นไส้หวดตายคาที่ | เดลินิวส์",
  "description": "ฉุนรุ่นน้องเมียนมาเพิ่งมาทำงานไทยเป็นครั้งแรกโชว์เก๋า...รุ่นพี่หวดด้วยเหล็กตายคาวงเหล้า เผยซื้อเหล้า-กับแกล้มมาเลี้ยงดูอย่างดีเห็นว่าเพิ่งมาทำงานใหม่ หัวค่ำคุยถูกคอกันดี ตกดึกซัดกันนัวตาย 1 ",
  "keywords": "สงขลา,พม่า,รุ่นน้อง,รุ่นพี่,โชว์เก๋า,ตีตาย,ข่าวเดลินิวส์ออนไลน์ ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อเวลา 02.00 น.วันที่ 9 มิ.ย.ร.ต.อ.สมชาย ศรีจิ๋ว รอง สวส.สภ.บางกล่ำ จ.สงขลา รับแจ้งเหตุฆ่ากันตาย ภายในแคมป์คนงานก่อสร้างหมู่บ้านจัดสรร พื้นที่บ้านโคกเมา หมู่ 12 ท่างช้าง อ.บางกล่ำ จ.สงขลา รีบไปตรวจสอบพร้อมหน่วยกู้ภัยมูลนิธิมิตรภาพสามัคคีหาดใหญ่ ที่เกิดเหตุพบศพนายเหม่า อายุ 35 ปี แรงงานชาวพม่าถูกตีด้วยเหล็กเข้ากลางแสกหน้าเสียชีวิตอยู่ในห้องพัก ที่พื้นห้องมีถ้วยจานแก้วเหล้าตกกระจายเกลื่อน ส่วนคู่กรณีเป็นชาวเมียนมาไม่ได้หลบหนีไปไหนเพราะเมามาก ตำรวจจับกุมได้ในที่เกิดเหตุทราบชื่อว่านายทันโท อายุ 40 ปี จากการสอบสวนเพื่อนคนงานทราบว่า ก่อนเหตุทั้งคู่ตั้งวงดื่มเหล้ากันในห้องพักตั้งแต่หัวค่ำ โดยทันโทซื้อเหล้า และอาหารมาเลี้ยงนายเหม่าเป็นการต้อนรับน้องใหม่ เนื่องจากผู้ตายเพิ่งเดินทางเข้ามาทำงานในประเทศไทยเป็นครั้งแรก นายทันโทอยู่มานานกว่า 10 ปี ตอนแรกก็พูดจาถูกคอหัวเราะสนุกสนานกันดี พอตกดึกด้วยความเมากลับกลายเป็นการโต้เถียงกันแทนในลักษณะที่ว่าผู้ตายที่เพิ่งเข้ามาทำงานวันแรกจะมารู้มากกว่านายทันโทลูกพี่ และเก๋ากว่าได้อย่างไร สุดท้ายต่างฝ่ายต่างไม่ยอมกันเกิดทะเลาะวิวาทจนกลายเป็นเหตุฆ่ากันตายดังกล่าว.  ",
  "url": "https://www.dailynews.co.th/regional/578654",
  "date": "2017-06-09T04:07:26.035Z"
}