{
  "id": 578718,
  "title": "ยกฉัตรงานบวชเกี่ยวสายไฟแรงสูง ช็อตดับ2สาหัส2 | เดลินิวส์",
  "description": "ฉัตรบวชไม้ไผ่สูง 5 เมตร เกี่ยวสายไฟฟ้าแรงสูง ช็อตร่างไหม้ดับสลด 2 ศพ สาหัสอีก2 หน้าร้านขายวัสดุก่อสร้างเมืองพิษณุโลก\r\n\r\nยกฉัตรงานบวชเกี่ยวสายไฟแรงสูง ช็อตดับ2สาหัส2",
  "keywords": "ฉัตรบวชเกี่ยวสายไฟแรงสูง,ช็อตร่างไหม้ดับ2สาหัส2,เดลินิวส์,เดลินิวส์ออนไลน์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อวันที่ 9 มิ.ย. ร.ต.อ.กล้าณรงค์ จันทรมณี รอง สว.(สอบสวน) สภ.วังทอง จ.พิษณุโลก รับแจ้งคนถูกไฟช็อตร่างได้รับบาดเจ็บสาหัส 4 ราย โดนคนเจ็บถูกนำตัวส่ง รพ.วังทอง จึงเดินทางไปตรวจสอบ ทราบชื่อผู้บาดเจ็บคือ นายพิษณุ  ศรีหบุตร อายุ 54 ปี นายอนิรุทธิ์  เอี่ยมแจง อายุ 36 ปี นายณรงค์ สินสมุทร อายุ 43 ปี และนายประดิษฐ์ ชมเชย อายุ 27 ปี ถูกไฟช็อตร่างกายไหม้เกรียม เป็นแผลพุพองนอนหมดสติอยู่ในห้องฉุกเฉิน โดยแพทย์ต้องรีบช่วยกันทำการปั๊มหัวใจยื้อชีวิตผู้บาดเจ็บ 2 ราย ที่ชีพจรหยุดเต้น กระทั่ง นายประดิษฐ์ และ นายอนิรุทธิ์ ทนพิษบาดแผลไม่ไหวเสียชีวิต ขณะที่ผู้บาดเจ็บสาหัสอีก 2 ราย อาการยังไม่พ้นวิกฤติ ถูกนำตัวส่งต่อไปยัง รพ.พุทธชินราช ให้แพทย์ดูแลอย่างใกล้ชิด เบื้องต้นสอบสวนทราบว่าจุดเกิดเหตุเป็นบริเวณหน้าร้านขายวัสดุก่อสร้าง เลขที่ 155 หมู่ 8 ริมถนนเส้นพิษณุโลก-หล่มสัก ต.วังทอง อ.วังทอง พบว่ากำลังมีการจัดเตรียมงานบวชหลานชายเจ้าของร้าน โดยผู้บาดเจ็บทั้ง 4 คนเดินทางมาช่วยยกฉัตรงานบวชที่ทำจากไม้ไผ่สูงยาวกว่า 5 เมตร แต่ปรากฏว่าช่วงจังหวะนั้นมีลมพัดแรงทำให้ฉัตรไปเกี่ยวสายไฟฟ้าแรงสูงจึงช็อตร่างทั้ง 4 จนเลือดไหลออกจมูกและปาก  จนถูกนำตัวส่งโรงพยาบาล ซึ่งเจ้าหน้าที่จะทำการสอบสวนสรุปหาสาเหตุอีกครั้ง.",
  "url": "https://www.dailynews.co.th/regional/578718",
  "date": "2017-06-09T10:00:40.721Z"
}