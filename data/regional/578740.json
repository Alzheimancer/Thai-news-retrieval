{
  "id": 578740,
  "title": "พบแล้วผู้ช่วยพยาบาลสาว ขอบคุณ\u0027เดลินิวส์\u0027เป็นสื่อกลาง | เดลินิวส์",
  "description": "\u0027ผู้ช่วยพยาบาลสาว\u0027 ติดต่อกลับบ้านแล้วพร้อมขอโทษที่เงียบหายไปจนทำให้ครอบครัวเป็นห่วง ด้านแม่คลายกังวล ขอบคุณ \u0027เดลินิวส์\u0027เป็นสื่อกลางช่วยตามหา จนลูกทราบข่าวติดต่อกลับมา\r\n\r\n",
  "keywords": "แม่ขอบคุณ,เดลินิวส์,หลังลูกสาวติดต่อกลับบ้าน,เดลินิวส์,เดลินิวส์ออนไลน์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "จากกรณี นางอรอนงค์ พรรณศรี  ได้ร้องเรียนผ่านผู้สื่อข่าวเดลินิวส์ว่าบุตรสาวคือ น.ส. อัจฉรา สงเคราะห์ หรือ อ๊อฟ ผู้ช่วยพยาบาลวัย 27 ปี ได้หายตัวไปนานกว่าสัปดาห์ หลังเดินทางโดยรถไฟจากสถานีหาดใหญ่ จังหวัดสงขลา เพื่อไปอบรมวิชาชีพ ที่คณะพยาบาลศาสตร์ มหาวิทยาลัยราชภัฏเพชรบุรี และไม่สามารถติดต่อได้ ตามที่เสนอข่าวไปแล้วนั้น ความคืบหน้า เมื่อวันที่ 6 มิ.ย. นางอรอนงค์ พรรณศรี อายุ 50 ปี  มารดาของ น.ส.อัจฉรา เปิดเผยว่า หลังจากที่ทาง นสพ.เดลินิวส์ ได้ช่วยเป็นกระบอกเสียง นำเสนอข่าวการหายตัวไปของบุตรสาว ล่าสุดช่วงเช้าที่ผ่านมา น้องอ๊อฟ ได้โทรศัพท์ติดต่อกลับมาผ่านทางพี่สาวแล้ว ทันทีที่ทราบข่าวว่าครอบครัวตามหาหลังขาดการติดต่อ โดย น้องอ๊อฟได้บอกกับพี่สาวว่าตอนนี้สบายดี ปลอดภัย พร้อมระบุว่าสาเหตุที่ขาดการติดต่อเนื่องจากมีปัญหาส่วนตัว รวมทั้งขอโทษที่ทำให้ทางครอบครัวไม่สบายใจและรู้สึกเป็นห่วง อย่างไรก็ตามการติดต่อกลับมาของบุตรสาวในครั้งนี้ ทำให้ตนและครอบครัวรู้สึกคลายความกังวลใจ และอยากให้ น้องอ๊อฟ กลับมาเล่าปัญหาที่เกิดขึ้นให้ฟัง เพื่อหาทางช่วยกันแก้ไข ทั้งนี้ขอขอบคุณทางเดลินิวส์ที่ช่วยเป็นสื่อกลาง ในการช่วยติดตามตัวลูกสาวให้กลับมาด้วย.  ",
  "url": "https://www.dailynews.co.th/regional/578740",
  "date": "2017-06-09T12:03:04.367Z"
}