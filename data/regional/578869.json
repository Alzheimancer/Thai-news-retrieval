{
  "id": 578869,
  "title": "สลด!เด็กชายขี่จยย.ไม่แข็ง ไถลข้ามเลนพุ่งอัด\u0027รถตู้\u0027ดับ2 | เดลินิวส์",
  "description": "เกิดอุบัติเหตุสลดใจ จยย.พุ่งประสานงารถตู้อย่างจัง 2 ด.ช.ดับคาที่ คนขับตู้อ้าง ขับมาดีๆ คู่กรณีควบข้ามเลนปรี่มาหา คาดขี่ไม่แข็งแถมเป็นเด็กเลยตัดสินใจยังไม่ดี",
  "keywords": "สลดใจ, เด็กชายขี่ จยย.ไม่แข็ง, ตัดสินใจไม่ดี, ข้ามเลนชนรถตู้, อยุธยา,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อวันที่ 10 มิ.ย. ร.ต.อ.วรรณชัย การสมเพียร รอง สว.(สอบสวน) สภ.ท่าช้าง จ.พระนครศรีอยุธยา ได้รับแจ้งอุบัติเหตุบนถนนสายแม่ลา-ท่าช้าง หมู่ 1 ต.พระนอน อ.นครหลวง จึงรุดไปตรวจสอบพร้อมหน่วยกู้ภัยสมาคมอยุธยารวมใจ ในที่เกิดเหตุพบ จยย.ฮอนด้า เวฟ สีแดงดำ ทะเบียน ขงว 708 ลพบุรี สภาพด้านหน้าพังยับเยิน ห่างไป 5 เมตร พบศพ ด.ช.ต้น อายุ 11 ปี และ ด.ช.ไม้ อายุ 9 ปี (ทั้งสองนามสมมุติ) สภาพทั้งคู่แขนขาหักผิดรูป ศีรษะแตกมีแผลฉกรรจ์ ใกล้กันพบรถตู้โตโยต้า ทะเบียน นค 6487 พระนครศรีอยุธยา ด้านหน้าพังเสียหาย มี นายอรรถพร บรรจงศิริ อายุ 21 ปี คนขับ รอให้การกับเจ้าหน้าที่อยู่ นายอรรถพร ให้การอ้างว่า ขับรถออกจากบ้านพัก โดยได้วิ่งอยู่ที่เลนขวา พอมาถึงจุดเกิดเหตุ จยย.ของเด็กทั้ง 2 ที่วิ่งสวนอยู่ฝั่งตรงข้าม จู่ๆได้วิ่งเบี่ยงข้ามเลนมายังฝั่งตนอย่างกะทันหัน ทำให้หลบไม่ทันพุ่งประสานงากันอย่างจัง จน จยย.ปลิวกระเด็น กลายเป็นเหตุสลดดังกล่าว ทั้งนี้ คาดว่าผู้ขับขี่อาจจะยังขี่ จยย.ไม่แข็งมากนัก ประกอบกับยังเป็นเด็กอยู่เลยตัดสินใจอะไรไม่ค่อยดีนัก เบื้องต้นตำรวจยังไม่ได้แจ้งข้อหาต้องรอสอบสวนพยานและหลักฐานอีกครั้ง.",
  "url": "https://www.dailynews.co.th/regional/578869",
  "date": "2017-06-10T08:00:51.190Z"
}