{
  "id": 578944,
  "title": "เรือประมงอับปางกลางอ่าวระยอง ช่วยขึ้นฝั่งได้11-จม1 | เดลินิวส์",
  "description": "กองทัพเรือเร่งช่วยชีวิตไต๋เรือกับลูกเรือ หลังประสบเหตุ เรือประมงอับปาง กลางอ่าวระยอง ช่วยชีวิตได้แล้ว 11 คน ยังสูญหายอยู่ 1 ",
  "keywords": "เรืออับปาง, กลางอ่าวระยอง, ช่วยชีวิต,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อวันที่ 10 มิ.ย. พล.ร.ท.สุรศักดิ์  เมธยาภา ผู้บัญชาการทัพเรือภาคที่ 1 ในฐานะผู้อำนวยการศูนย์บรรเทาสาธารณภัย ทัพเรือภาคที่ 1 ได้สั่งการให้ เรือหลวงคีรีรัฐ พร้อมกำลังพลประจำเรือ ออกช่วยเหลือเรือประมงอวนครอบปลากระตัก ชื่อ อ.มาโนชพานิช 12 ขนาด 26.23 ตันกรอส ที่อับปางลงบริเวณกลางอ่าวระยอง ห่างจากชายหาดประมาณ 30 ไมล์ทะเล สืบเนื่องจากวานนี้ (9 มิ.ย.) พี่ชายเจ้าของเรือลำดังกล่าวได้โทรศัพท์มาขอความช่วยเหลือกับทางเจ้าหน้าที่ โดยระบุว่าเรือประมงของน้องชายประสบอุบัติเหตุอับปางลงกลางทะเล ส่งผลให้ไต๋เรือและลูกเรือ รวม 12 ชีวิต ซึงเป็นคนไทย 2 คน และชาวกัมพูชา 10 คน ร่วงตกน้ำ แต่ยังโชคดีที่เรือประมงลำอื่นมาพบเจอเข้า จึงทำการช่วยเหลือดึงทุกคนขึ้นมาได้ มีเพียงลูกเรือชาวกัมพูชา 1 คนที่ยังจมน้ำสูญหายอยู่ ก่อนที่ทหารเรือจะเข้ามารับช่วงต่อในการดูแลผู้ประสบเหตุ และอยู่ระหว่างนำผู้รอดชีวิตขึ้นฝั่ง ขณะที่อีกส่วนจะส่งประดาน้ำงมค้นหาร่างลูกเรือที่สูญหายต่อไป.",
  "url": "https://www.dailynews.co.th/regional/578944",
  "date": "2017-06-10T23:08:57.899Z"
}