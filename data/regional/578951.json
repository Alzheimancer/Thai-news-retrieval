{
  "id": 578951,
  "title": "โกดังพลุสุพรรณฯบึ้มพังพินาศ ฟ้าผ่าฟาดใส่-หวิดดับหมู่ | เดลินิวส์",
  "description": "เกือบเกิดโศกนาฏกรรมขึ้นในโรงงานผลิตพลุสุพรรณบุรี ฟ้าผ่าฟาดลงมาเต็มแรง เสียงดังสนั่น โกดังใกล้เคียงพังเสียหายยับ กว่า 10 ชีวิตรอดตายฉิวเฉียด\r\n\r\n",
  "keywords": "ฟ้าผ่าโรงงานพลุ, โกดังระเบิด, สุพรรณบุรี, หวิดตายหมู่,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อวันที่ 10 มิ.ย. ผู้สื่อข่าวได้รับแจ้งเหตุฟ้าผ่าที่โรงงานผลิตพลุรายใหญ่ของ จ.สุพรรณบุรี ชื่อบริษัท \"สำรวยโพธิ์พระยาไฟร์เวิร์คจำกัด\" เลขที่ 69/1 หมู่ 1 ต.บ้านโพธิ์ อ.เมืองสุพรรณบุรี จึงไปตรวจสอบพร้อมมูลนิธิเสมอกันกู้ภัยสุพรรณบุรี ที่เกิดเหตุพบชาวบ้านจำกำลังยืนดูสภาพความเสียหายของโกดังของโรงงาน พบว่าสภาพคล้ายโดนระเบิด หลังคาเมทัลชีสอยู่ในสภาพปลิวว่อนไปตกในทุ่งนา อุปกรณ์การผลิตพลุ ท่อสำหรับจุดพลุก็กระเด็นกระจายเกลื่อน โดยเฉพาะโครงหลังคาเหล็กพังเสียหายเกือบทั้งหลัง ที่พื้นปูนก็มีรอยยุบกว้างเกือบ 1 เมตร ที่กำแพงมีถูกแรงจนเสียหาย นายสำรวย ทิมขำ อายุ 64 ปี เจ้าของโรงงาน เล่าว่า ก่อนเกิดเหตุขณะที่คนงานกว่า 10 คน กำลังบรรจุดินปืนใส่ลูกปิงปองอยู่ในโรงงาน ห่างไปเล็กน้อยก็เป็นโกดังเก็บอุปกรณ์ท่อยิงพลุและเป็นที่ผสมดินดำ ตอนนั้นมีฝนตกหนักมาก อึดใจต่อมาก็เกิดเสียงฟ้าผ่าดังสนั่นหวั่นไหวลงที่โกดัง ทุกคนต่างแตกตื่นตกใจนึกว่าพลุระเบิดพากันวิ่งหนีสุดชีวิต จึงมาพบว่าที่แท้เป็นฟ้าผ่าใส่โกดังจนพังทั้งหลัง หากผ่าใส่โรงงานแทนที่จะเป็นโกดังเชื่อว่าเกิดโศกนาฏกรรมแน่.",
  "url": "https://www.dailynews.co.th/regional/578951",
  "date": "2017-06-10T23:09:13.384Z"
}