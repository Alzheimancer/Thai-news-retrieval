{
  "id": 578966,
  "title": "เด็กๆ9ชีวิตผวา-โกยหนี พายุพัดหลังคาสนามบอลถล่ม | เดลินิวส์",
  "description": "เกิดเหตุระทึก พายุฝนลมแรงพัดโครงเหล็กหลังคาสนามฟุตบอลในร่ม ย่านรังสิตคลอง1 พังครืนถล่มลงมา เด็กๆ 9 ชีวิตที่กำลังเล่นบอล วิ่งหนีแตกตื่นออกมาได้อย่างฉิวเฉียด",
  "keywords": "สนามบอลพัง, ลมฝนแรง, หลังคาพังถล่ม, ปทุมธานี, ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "regional",
  "content": "เมื่อวันที่ 10 มิ.ย. ผู้สื่อข่าวได้รับแจ้งว่ามีหลังคาสนามฟุตบอลในร่มถูกพายุลมฝนพัดถล่มจนเสียหาย ภายในสนามฟุตบอลซ็อคเกอร์ซิตี้ รังสิตคลอง1 (Soccercity)ซอยรังสิต-นครนายก 8 ต.ประชาธิปัตย์ อ.ธัญบุรี จ.ปทุมธานี จึงรุดไปตรวจสอบพร้อมกู้ชีพเทศบาลนครรังสิต และเจ้าหน้าที่การไฟฟ้ารังสิต ที่เกิดเหตุเป็นสนามฟุตบอลหญ้าเทียมเนื้อที่ 2 ไร่ โครงสร้างทำด้วยเหล็กหลังคาเมทัลชีท แบ่งออกเป็นสนามหญ้าเทียม 2 สนาม พบโครงสร้างและหลังคาพังครืนถล่มลงมากองอยู่กับพื้น อีกทั้งยังเกี่ยวสายไฟฟ้าแรงสูงขาดด้วย ทำให้ต้องหยุดจ่ายไฟชั่วคราวเพื่อซ่อมแซม รวมทั้งโครงเหล็กยังล้มลงมาทับรถกระบะอีซูซุ ดีแมคซ์ สีบรอนซ์ ของผู้มาใช้บริการจนเสียหาย 1 คัน                   นายตะวัน แย้มยินดี อายุ 46 ปี เปิดเผยว่า ตนมานั่งคอยลูกที่มาซ้อมกีฬาฟุตบอล โดยขณะเกิดเหตุมีผู้เล่นเป็นเด็กอยู่ 9 คน จู่ๆก็มีลมพายุฝนพัดมาอย่างรุนแรงก่อนจะทำให้โครงเหล็กมีเสียงดังคล้ายจะล้ม จึงตัดสินใจเรียกเด็กๆทุกคนให้วิ่งหนี พอหนีออกมาพ้นแต่ไม่นานโครงเหล็กก็พังครืนต่อหน้าต่อตา โชคดีที่เด็กทุกคนปลอดภัย ถ้าหนีไม่ทันไม่รู้อะไรจะเกิดขึ้น อยู่ระหว่างประสานเจ้าของมารับผิดชอบ.",
  "url": "https://www.dailynews.co.th/regional/578966",
  "date": "2017-06-10T23:09:05.809Z"
}