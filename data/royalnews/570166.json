{
  "id": 570166,
  "title": "๒๖ ต.ค.๖๐ ถวายพระเพลิงพระบรมศพ \"ในหลวง ร.๙\" | เดลินิวส์",
  "description": "ครม.รับทราบ 25-29 ต.ค.60 จัดงานพระราชพิธีถวายพระเพลิงพระบรมศพฯ เห็นชอบ 26 ต.ค.60 เป็นวันหยุดราชการ เนื่องเพราะเป็นวันพระราชพิธีถวายพระเพลิงพระบรมศพฯ",
  "keywords": "ครม.,25-29ต.ค.,26ต.ค.วันหยุดราชการ,พระราชพิธีถวายพระเพลิงพระบรมศพฯ,เดลินิวส์,เดลินิวส์ออนไลน์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "royalnews",
  "content": "เมื่อเวลา 12.43 น. วันที่ 25 เม.ย. ที่ทำเนียบรัฐบาล พ.อ.อธิสิทธิ์ ไชยนุวัตร ผู้ช่วยโฆษกประจำสำนักนายกรัฐมนตรี แถลงภายหลังการประชุมคณะรัฐมนตรี (ครม.) ว่า ครม.รับทราบการจัดงานพระราชพิธีถวายพระเพลิงพระบรมศพพระบาทสมเด็จพระเจ้าอยู่หัวปรมินทรมหาภูมิพลอดุลยเดช เป็นจำนวน 5 วัน ตั้งแต่วันที่ 25-29 ต.ค.60 และเห็นชอบประกาศให้ วันที่ 26 ต.ค.2560 เป็นวันหยุดราชการ ซึ่งเป็นวันพระราชพิธีถวายพระเพลิงพระบรมศพพระบาทสมเด็จพระเจ้าอยู่หัวปรมินทรมหาภูมิพลอดุลยเดช เพื่อให้ประชาชนมีส่วนร่วมในพระราชพิธี. ด้านพล.อ.ประวิตร วงษ์สุวรรณ รองนายกรัฐมนตรีและรมว.กลาโหม ให้สัมภาษณ์ภายหลังประชุมคณะรัฐมนตรี (ครม.) ว่า ที่ประชุมรับทราบกำหนดพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช คือวันที่ 26 ต.ค.60 อีกด้านหนึ่ง กรมศิลปากรมีกำหนดให้สื่อมวลชนเข้าติดตามความคืบหน้าการจัดสร้างพระเมรุมาศ สิ่งปลูกสร้างประกอบพระเมรุมาศฯ งานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ในวันศุกร์ที่ 28 เม.ย.60 เวลา 09.00 น. ณ บริเวณสนามหลวงด้านทิศใต้",
  "url": "https://www.dailynews.co.th/royalnews/570166",
  "date": "2017-06-03T18:29:15.710Z"
}