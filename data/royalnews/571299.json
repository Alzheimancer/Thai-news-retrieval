{
  "id": 571299,
  "title": "สมเด็จพระนางเจ้าสิริกิติ์ฯ เสด็จกลับพระราชวังดุสิต | เดลินิวส์",
  "description": "สำนักพระราชวังออกแถลงการณ์ สมเด็จพระนางเจ้าฯ พระบรมราชินีนาถ ในพระบาทสมเด็จพระปรมินทรมหาภูมิพลอดุลยเดช บรมนาถบพิตร เสด็จพระราชดำเนินกลับจากโรงพยาบาลจุฬาลงกรณ์ มาประทับที่พระตำหนักจิตรลดารโหฐาน พระราชวังดุสิต",
  "keywords": "สำนักพระราชวัง,แถลงการณ์,สมเด็จพระนางเจ้าฯ พระบรมราชินีนาถ,พระตำหนักจิตรลดารโหฐาน,พระราชวังดุสิต,เดลินิวส์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "royalnews",
  "content": "เมื่อเวลา 19.14 น. วันที่ 30 เม.ย. สำนักพระราชวังออกแถลงการณ์ เรื่อง สมเด็จพระนางเจ้าฯ พระบรมราชินีนาถ ในพระบาทสมเด็จพระปรมินทรมหาภูมิพลอดุลยเดช บรมนาถบพิตร เสด็จพระราชดำเนินไปประทับ ณ โรงพยาบาลจุฬาลงกรณ์ สภากาชาดไทย มีใจความว่า คณะแพทย์ผู้ถวายการรักษา สมเด็จพระนางเจ้าฯ พระบรมราชินีนาถ ในพระบาทสมเด็จพระปรมินทรมหาภูมิพลอดุลยเดช บรมนาถบพิตร ได้รายงานว่า เมื่อวันที่ 28 เมษายน พุทธศักราช 2560 คณะแพทย์ฯ ได้กราบบังคมทูลเชิญเสด็จพระราชดำเนินไปประทับ ณ โรงพยาบาลจุฬาลงกรณ์ สภากาชาดไทย เพื่อถวายตรวจทางรังสีวิทยาติดตามผลการรักษา ผลการตรวจเอ็กซเรย์คอมพิวเตอร์พระปัปผาสะ(ปอด) และการตรวจพระสมองด้วยคลื่นแม่เหล็กไฟฟ้า ไม่พบการเปลี่ยนแปลง เมื่อเทียบกับผลการตรวจเดิม คณะแพทย์ฯ จึงได้กราบบังคมทูลเชิญเสด็จพระราชดำเนินกลับมาประทับ ที่พระตำหนักจิตรลดารโหฐาน พระราชวังดุสิต ในวันที่ 30 เมษายน พุทธศักราช 2560 จึงประกาศมาเพื่อทราบโดยทั่วกัน สำนักพระราชวัง 30 เมษายน พุทธศักราช 2560",
  "url": "https://www.dailynews.co.th/royalnews/571299",
  "date": "2017-06-03T18:28:57.072Z"
}