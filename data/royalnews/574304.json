{
  "id": 574304,
  "title": "องคมนตรีติดตามความคืบหน้าการช่วยเหลือที่ จ.สุราษฎร์ฯ | เดลินิวส์",
  "description": "ในหลวง ร.10 ทรงห่วงใยผู้ประสบอุทกภัยในสุราษฎร์ฯ พระราชทานทุนการศึกษาแก่ครอบครัวผู้เสียชีวิต",
  "keywords": "ในหลวงร.10 อุทกภัย,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "royalnews",
  "content": "เมื่อวันที่ 16 พ.ค.  เวลา 16.00 น.  นายพลากร  สุวรรณรัฐ  องคมนตรี เดินทางไปติดตามความคืบหน้า การพระราชทานความช่วยเหลือราษฎรที่ประสบอุทกภัยโดยต่อเนื่อง และการแก้ไขปัญหาในพื้นที่ที่ได้รับความเสียหายจากอุทกภัยในจ.สุราษฎร์ธานี โดย นายพลากร  สุวรรณรัฐ  องคมนตรี ได้เดินทางไปเยี่ยมครอบครัวของผู้เสียชีวิต จากอุทกภัยใน จ.สุราษฎร์ธานี   ในการนี้ สมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทานทุนการศึกษาให้แก่บุตรและบุตรีของผู้เสียชีวิต ได้แก่ นายธีรเดช  คล้ายสุบรรณ นักศึกษาระดับชั้นประกาศนียบัตรวิชาชีพ ปีที่ 1  วิทยาลัยเทคนิคสุราษฎร์ธานี ที่บ้านเลขที่  581/10 หมู่ที่ 3 ต.ท่าข้าม อ.พุนพิน  จ.สุราษฎร์ธานี  และด.ญ.วรกาญจน์ เสมาพัฒน์ นักเรียนศูนย์เด็กเล็กวัดคงคาราม จ.สุราษฎร์ธานี  ซึ่งสูญเสียบิดาจากเหตุการณ์อุทกภัยดังกล่าว  ทั้งนี้ นายพลากร  สุวรรณรัฐ  องคมนตรี ได้สอบถามถึงความเดือดร้อนและให้กำลังใจแก่ครอบครัวทั้งสองด้วย",
  "url": "https://www.dailynews.co.th/royalnews/574304",
  "date": "2017-06-03T18:35:28.929Z"
}