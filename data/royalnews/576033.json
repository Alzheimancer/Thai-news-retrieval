{
  "id": 576033,
  "title": "\"สมเด็จพระเจ้าอยู่หัว\" ทรงช่วยเหลือชาวสุโขทัยประสบอุทกภัยต่อเนื่อง | เดลินิวส์",
  "description": "ในหลวง รัชกาลที่ 10 ทรงเมตตาพระราชทานเงินแด่ครอบครัวผู้เสียชีวิตจากภัยน้ำท่วมที่สุโขทัย",
  "keywords": "สมเด็จพระเจ้าอยู่หัว, ถุงยังชีพพระราชทาน, อุทกภัย, สุโขทัย, พล.ท.ฐิตะฐาน สุขศรี, มูลนิธิราชประชานุเคราะห์ ในพระราชูปถัมภ์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "royalnews",
  "content": "เมื่อเวลา 10.25 น. วันที่ 25 พ.ค. สมเด็จพระเจ้าอยู่หัว ทรงพระกรุณาโปรดเกล้าฯให้ พล.ท.ฐิตะฐาน สุขศรี เป็นผู้แทนพระองค์ ร่วมกับคณะผู้แทนมูลนิธิราชประชานุเคราะห์ ในพระราชูปถัมภ์ เดินทางไปมอบถุงพระราชทานและเครื่องอุปโภคบริโภคแก่ครอบครัวราษฎรที่ประสบอุทกภัยในพื้นที่ต.โตนด ต.หนองจิก และต.สามพวง อ.คีรีมาศ จ.สุโขทัย รวม 3,000 ครอบครัว ณ สำนักงานองค์การบริหารส่วนตำบลหนองจิก และโรงเรียนบ้านตะเข้ขานสามัคคีวิทยา อ.คีรีมาศ จ.สุโขทัย ซึ่งมีประชาชนได้รับความเดือดร้อนจากอุทกภัยครั้งนี้หลายพันครัวเรือน สถานที่ราชการ เช่น ที่ว่าการอำเภอ สถานีตำรวจภูธรอำเภอคีรีมาศ สถานีอนามัย โรงเรียน และวัดหลายแห่งได้รับผลกระทบ ตลอดจนถนนหลายสาย บ้านเรือนราษฎร ร้านค้า พื้นที่การเกษตรได้รับความเสียหายเป็นจำนวนมาก ​​ในการนี้ สมเด็จพระเจ้าอยู่หัว  ทรงพระกรุณาโปรดเกล้าฯพระราชทานเงินช่วยเหลือแก่ครอบครัวของนายสนอง ปานโต และครอบครัวนายสีไพ บู่อ้น ซึ่งเสียชีวิตจากเหตุการณ์อุทกภัยครั้งนี้ด้วย",
  "url": "https://www.dailynews.co.th/royalnews/576033",
  "date": "2017-06-03T18:42:21.353Z"
}