{
  "id": 577697,
  "title": "ร.10 ทรงมีพระราชสาส์นเสียพระราชหฤทัยศรีลังกา-อียิปต์ | เดลินิวส์",
  "description": "สมเด็จพระเจ้าอยู่หัวทรงแสดงความเสียใจต่อเหตุภัยพิบัติและเหตุการณ์ความไม่สงบต่อเพื่อประเทศ",
  "keywords": "พระราชสาส์น,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "royalnews",
  "content": "เมื่อวันที่ 3 มิ.ย. สมเด็จพระเจ้าอยู่หัว ทรงพระกรุณาโปรดเกล้าฯให้ส่งข้อความพระราชสาส์นแสดงความเสียพระราชหฤทัยไปยังประธานาธิบดีแห่งสาธารณรัฐอาหรับอียิปต์ กรณีเกิดเหตุยิงประชาชนบนรถโดยสารที่จังหวัดมินยา (Minya) สาธารณรัฐอาหรับอียิปต์ เมื่อวันที่ 26 พ.ค. 2560 ความว่า ข้าพเจ้ารู้สึกเศร้าสลดใจอย่างสุดซึ้งที่ได้ทราบข่าวการจู่โจมสังหารประชาชนบนรถโดยสารที่จ.มินยา ทำให้มีผู้เสียชีวิตและได้รับบาดเจ็บเป็นจำนวนมาก ข้าพเจ้าขอแสดงความเสียใจอย่างจริงใจมายังท่าน รวมทั้งครอบครัวผู้ประสบความสูญเสียที่ไม่อาจทดแทนได้จากเหตุการณ์สะเทือนขวัญครั้งนี้ (พระปรมาภิไธย) มหาวชิราลงกรณ บดิทรเทพยวรางกูร วันเดียวกันทรงพระกรุณาโปรดเกล้าฯให้ส่งข้อความพระราชสาส์นแสดงความเสียพระราชหฤทัยไปยัง ประธานาธิบดีแห่งสาธารณรัฐสังคมนิยมประชาธิปไตยศรีลังกา กรณีเกิดเหตุอุทกภัยและดินถล่มในหลายเมืองในเขตภาคกลาง  ภาคใต้ และภาคตะวันตกของสาธารณรัฐสังคมนิยมประชาธิปไตยศรีลังกา ตั้งแต่วันที่  24 พ.ค. 2560 ความว่า ข้าพเจ้ารู้สึกเศร้าสลดใจอย่างยิ่งที่ได้ทราบข่าวอุทกภัยและดินถล่มรุนแรงที่ศรีลังกา ส่งผลให้มีผู้เสียชีวิตเป็นจำนวนมากและสร้างความเสียหายเป็นบริเวณกว้าง ข้าพเจ้าขอแสดงความเสียใจอย่างสุดซึ้งมายังท่านและผู้ประสบความสูญเสียจากภัยพิบัติทางธรรมชาติครั้งนี้ (พระปรมาภิไธย) มหาวชิราลงกรณ บดิทรเทพยวรางกูร..",
  "url": "https://www.dailynews.co.th/royalnews/577697",
  "date": "2017-06-03T17:25:43.445Z"
}