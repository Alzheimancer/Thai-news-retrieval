{
  "id": 577782,
  "title": "สมเด็จพระเจ้าอยู่หัว ทรงบรรเทาความเดือดร้อนราษฎรแก้ปัญหาน้ำท่วม | เดลินิวส์",
  "description": "โปรดเกล้าฯ ให้ทหารมหาดเล็กรักษาพระองค์ สำรวจขุดลอกคูคลองกับท่อระบายน้ำที่อุดตัน",
  "keywords": "ร.10,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "royalnews",
  "content": "สมเด็จพระเจ้าอยู่หัว พระราชทานพระมหากรุณาธิคุณในการช่วยบรรเทาความเดือดร้อนของราษฎรในเขตพื้นที่กรุงเทพมหานครในเรื่องปัญหาน้ำท่วมในพื้นที่ต่าง ๆ  ในการนี้  ทรงพระกรุณาโปรดเกล้าโปรดกระหม่อมให้  ทหารมหาดเล็กราชวัลลภรักษาพระองค์ ร่วมกับหน่วยงานราชการ  และประชาชนจิตอาสาในชุมชนต่าง ๆ เข้าร่วมทำกิจกรรม เพื่อบรรเทาความเดือดร้อนดังกล่าว โดยวันที่ 2 มิ.ย. ได้สำรวจขุดลอกคูคลองกับท่อระบายน้ำที่อุดตัน เพื่อระบายน้ำออกจากพื้นที่และเตรียมรองรับปริมาณน้ำฝน พื้นที่ ชุมชนหมู่บ้านเสนานิเวศน์ โครงการ 2 เขตลาดพร้าว โดยทำแนวกระสอบทรายและอุดท่อระบายน้ำ เพื่อป้องกันน้ำล้นจากคลองวัดลาดปลาเค้าเข้าท่วมชุมชน พร้อมขุดลอกคลองดังกล่าว และพื้นที่ชุมชนบ้านพักรถไฟ คลองบางซื่อ เขตบางซื่อ ด้วยการขุดลอกคลองบางซื่อที่มีผักตบชวาแน่นหนาและขยะมูลฝอยจำนวนมาก ส่วนวันที่ 3 มิ.ย.ดำเนินการเก็บผักตบชวาและขยะมูลฝอยในคลองบางซื่อ บริเวณชุมชนบ้านพักรถไฟ เขตบางซื่อ รวมทั้งเข้าเก็บขยะและสิ่งปฏิกูลในคลองลาดพร้าว บึงพระราม 9 เขตบางกะปิ เพื่อเปิดเส้นทางระบายน้ำ.",
  "url": "https://www.dailynews.co.th/royalnews/577782",
  "date": "2017-06-04T10:02:17.468Z"
}