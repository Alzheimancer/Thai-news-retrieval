{
  "id": 577007,
  "title": "ประธานเรือใบยันชัดไม่ขายอเกวโร | เดลินิวส์",
  "description": "\r\n\r\nแฟนเรือใบสีฟ้าสบายใจหายห่วง \u0027คัลดูน อัล มูบารัค\u0027 ประธานสโมสน ยันเอง \u0027เซร์คิโอ อเกวโร\u0027 จะยังเป็นนักเตะของ แมนฯ ซิตี ต่อไปแน่นอนในซีซั่นหน้า",
  "keywords": "อัล มูบารัค, แมนฯ ซิตี, อเกวโร, พรีเมียร์ลีก,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "คัลดูน อัล มูบารัค ประธานสโมสร แมนเชสเตอร์ ซิตี เศรษฐีใหญ่แห่งศึกพรีเมียร์ลีก อังกฤษ ยืนยันแล้วว่า เซร์คิโอ อเกวโร ดาวยิงชาวอาร์เจนไตน์ จะค้าแข้งอยู่ในถิ่น เอติฮัด สเตเดี้ยม ต่อไปเหมือนเดิมในฤดูกาลหน้า แม้จะมีข่าวว่าเจ้าตัวอาจจะย้ายสังกัดในช่วงซัมเมอร์นี้ก็ตาม อเกวโรตกเป็นเรื่องการย้ายทีม หลังถูกกาเบรียล เชซุส ดาวยิงทีมชาติบราซิล ที่ย้ายมาอยู่กับ แมนฯ ซิตี เมื่อเดือนม.ค.ที่ผ่านมา เบียดจนตกไปเป็นตัวสำรอง แถม เปป กวาร์ดิโอลา ผู้จัดการทีม \"เรือใบสีฟ้า\" ยังเตรียมจะคว้ากองหน้าตัวใหม่เข้ามาเสริมแกร่ง และน่าจะทำให้การแข่งขันในทีมของซิตีสูงขึ้นอีกมาก อย่างไรก็ตาม อัล มูบารัค ได้ออกมาสยบข่าวลือทั้งหมดด้วยการยืนยันว่า \"เอล กุน\" จะไม่ย้ายไปไหนทั้งสิ้น และจะยังเป็นนักเตะคนสำคัญของทีมเหมือนเดิม โดยระบุว่า \"ผมอ่านเจอข่าวลือมากมาย และมันก็ตลกมาก เซร์คิโอ อเกวโรคือหนึ่งในสุดยอดนักเตะของโลก เราคือทีมที่หวังจะคว้าแชมป์ทุกรายการที่เราเข้าทำการแข่งขัน ดังนั้นเราจึงต้องมีเซร์คิโอ อเกวโรเป็นส่วนหนึ่งของทีม ไม่เคยมีข้อสงสัยใดๆในข้อนี้\".",
  "url": "https://www.dailynews.co.th/sports/577007",
  "date": "2017-06-03T22:01:30.706Z"
}