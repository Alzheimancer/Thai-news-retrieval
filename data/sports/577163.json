{
  "id": 577163,
  "title": "หงส์แดงเล็งเซ้ง\"กลิชี\"ยืนแบ๊กซ้าย | เดลินิวส์",
  "description": "\u0027หงส์แดง\u0027 เล็งคว้า \u0027กลิชี\u0027 ยืนแบ๊กซ้ายเป็นอะไหล่ \u0027มิลเนอร์\u0027 เผยย้ายได้แบบไม่มีค่าตัว คาดเซ็น 2 ปี",
  "keywords": "กาแอล กลิชี, ลิเวอร์พูล, แมนฯ ซิตี, พรีเมียร์ลีก, อาร์เซนอล, เจมส์ มิลเนอร์, เจอร์เกน คลอปป์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "\"หงส์แดง\" ลิเวอร์พูล ตกเป็นข่าว สนใจคว้าตัว กาแอล กลิชี แบ๊กซ้ายชาวฝรั่งเศสของ \"เรือใบสีฟ้า\" แมนเชสเตอร์ ซิตี มาเสริมทัพ ในช่วงซัมเมอร์นี้ เจอร์เกน คล็อปป์ กุนซือชาวเยอรมัน ได้โยก เจมส์ มิลเนอร์ จากตำแหน่งมิดฟิลด์ ลงมายืนเป็นแบ๊กซ้ายตลอดฤดูกาลที่ผ่านมา ซึ่งเจ้าตัวก็ทำหน้าที่ได้ดี แต่ในฤดูกาลหน้า ลิเวอร์พูล จะได้กลับไปเล่นยูฟ่า แชมเปี้ยนส์ ลีก อีกครั้ง ทำให้ คล็อปป์ ต้องการได้แบ๊กอาชีพมาเสริมทัพอีกคน และได้เล็งไปที่ กลิชี หลังจากที่เจ้าตัวหมดสัญญากับ แมนฯ ซิตี แล้ว และสามารถย้ายทีมได้แบบไม่มีค่าตัว ในช่วงปิดฤดูกาลนี้ รายงานระบุว่า ลิเวอร์พูล พร้อมเสนอสัญญาระยะเวลา 2 ปีให้ กลิชี วัย 31 ปี ซึ่งถ้าหากตกลงเรื่องค่าเหนื่อยกันได้ ถือว่ามีโอกาสสูงที่เจ้าตัวจะยอมรับข้อเสนอ และย้ายมาร่วมถิ่นแอนฟิลด์.",
  "url": "https://www.dailynews.co.th/sports/577163",
  "date": "2017-06-03T22:07:09.690Z"
}