{
  "id": 577177,
  "title": "\"โนเล-ราฟา-มูกูรูซา\" จูงมือลิ่ว32คนเฟรนช์โอเพ่น | เดลินิวส์",
  "description": "\u0027โนเล-ราฟา-มูกูรูซา\u0027 จูงมือลิ่วรอบ 32 คนสุดท้าย ศึกเทนนิสแกรนด์สแลม \u0027เฟรนช์ โอเพ่น\u0027 2017 ที่โรลังด์ การ์รอส กรุงปารีส ประเทศฝรั่งเศส เมื่อวันพุธที่ 31 พ.ค.",
  "keywords": "แกรนด์สแลม,เฟรนช์ โอเพ่น,2017,โรลังด์ การ์รอส,ปารีส,ฝรั่งเศส,โนวัค ยอโควิช,การ์บีน มูกูรูซา,สเปน,เซอร์เบีย,ราฟาเอล นาดาล,สเปน,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "ศึกเทนนิสแกรนด์สแลม \"เฟรนช์ โอเพ่น\" 2017 บนคอร์ตดิน ที่โรลังด์ การ์รอส กรุงปารีส ประเทศฝรั่งเศส เมื่อวันพุธที่ 31 พ.ค. ในประเภทชายเดี่ยวรอบ 2 ผลปรากฏว่า แชมป์เก่า \"โนเล\" โนวัค ยอโควิช อดีตมือ 1 โลกจากเซอร์เบียที่ปัจจุบันรั้งมือ 2 โลก ยังคงโชว์ฟอร์มสวยสดงดงาม ภายใต้การดูแลของโค้ชคนใหม่ อังเดร อากัสซี ตำนานนักหวดลูกสักหลาดชาวอเมริกัน ด้วยการไล่ทุบ เจา ซูซา จากโปรตุเกส 3 เซตรวด 6-1, 6-4, 6-3 ผ่านเข้าสู่รอบที่ 3 ไปพบกับ ดีเอโก ชวาร์ตซแมน จากอาร์เจนตินา ที่เอาชนะ สเตฟาโน นาโปลิตาโน จากอิตาลี 3-0 เซต 6-3, 7-5, 6-2 ฝั่ง โดมินิค เธียม มือ 6 ของรายการจากออสเตรีย คว้าชัยเหนือ ซิโมเน โบเลลี จากอิตาลี 3 เซตรวด 7-5, 6-1, 6-3 ผ่านเข้าสู่รอบที่ 3 ต่อไป เช่นเดียวกับ ดาวิด กอฟแฟง มือ 10 ของรายการจากเบลเยียม ที่คว้าชัยเหนือ เซอร์เก สตาคอฟสกี จากยูเครน 6-2, 6-4, 3-6, 6-3 สำหรับเต็งหนึ่งฝ่ายชายซึ่งมีดีกรีเป็นแชมป์รายการนี้ 9 สมัย \"ราชาคอร์ตดิน\" ราฟาเอล นาดาล อดีตมือ 1 โลกจากสเปน ที่ฟอร์มกำลังเข้าฝักสุด ๆ โดยเฉพาะการเล่นบนคอร์ตดิน โชว์ฟอร์มร้อนแรงสมราคา ไล่ต้อนเอาชนะคู่แข่งจากเนเธอร์แลนด์ โรบิน ฮาส 3 เซตรวด 6-1, 6-4, 6-3 ผ่านเข้าสู่รอบ 32 คนสุดท้ายต่อไป โดยจะพบกับ นิโคลอซ บาซิลาชวิลี จากจอร์เจีย หากคว้าแชมป์ในปีนี้ได้สำเร็จ จะทำให้ \"ราฟา\" กลายเป็นนักหวดลูกสักหลาดคนแรกที่ได้แชมป์แกรนด์สแลมรายการเดียวถึง 10 สมัย ด้านชายเดี่ยวรอบแรก โจ-วิลฟรีด ซองกา มือ 12 ของรายการจากฝรั่งเศส พลาดท่าพ่ายพลิกล็อกต่อ เรนโซ โอลิโว จากอาร์เจนตินา 1-3 เซต 5-7, 4-6, 7-6 (8-6), 4-6 กระเด็นตกรอบแรกไปแบบพลิกความคาดหมาย ผลคู่อื่น ๆ ที่น่าสนใจ โฮราซิโอ เซบัลลอส (อาร์เจนตินา) ชนะ อิโว คาร์โลวิช (โครเอเชีย, มือ 23) 7-6 (7-5), 7-6 (7-5, 7-6 (8-6), กริกอร์ ดิมิตรอฟ (บัลแกเรีย, มือ 11) ชนะ ทอมมี โรเบรโด (สเปน) 6-3, 6-4, 7-5 ส่วนประเภทหญิงเดี่ยวรอบ 2 \"แชมป์เก่า\" การ์บีน มูกูรูซา มือ 4 ของรายการจากสเปน เอาชนะ เอเนตต์ คอนตาเวต จากเอสโตเนีย 2-1 เซต 6-7 (4-7), 6-4, 6-2 ผ่านเข้าสู่รอบที่ 3 ต่อไป ขณะที่ วีนัส วิลเลียมส์ มือ 10 ของรายการจากสหรัฐ ไล่ต้อน คูรูมิ นาระ จากญี่ปุ่น 2-0 เซต 6-3, 6-1 ทาง เปตรา ควิโตวา มือ 15 ของรายการจากเช็ก ที่กลับมาลงแข่งขันรายการแรก หลังถูกโจรบุกปล้นบ้าน และได้รับบาดเจ็บที่ข้อมือ ตั้งแต่เดือน ธ.ค. ปีก่อน แพ้ต่อ เบธานี แมตเทค-แซนด์ส จากสหรัฐ 0-2 เซต 6-7 (5-7), 6-7 (5-7) ผลคู่อื่น ๆ ที่น่าสนใจ เชลบี โรเจอร์ส (สหรัฐ) ชนะ คักลา บูยูคักคาย (ตุรกี) 7-6 (8-6), 6-4, ยูเลีย ปูตินท์เซวา (คาซัคสถาน, มือ 27) ชนะ โยฮันนา สาร์สสัน (สวีเดน) 6-3, 1-6, 6-3, ซาแมนธา สโตเซอร์ (ออสเตรเลีย, มือ 23) ชนะ เคิร์สเทน ฟลิปเคนส์ (เบลเยียม) 6-2, 7-6 (8-6), เลเซีย ซูเรนโก (ยูเครน) ชนะ เอคาเตรินา มาคาโรวา (รัสเซีย) 6-2, 6-2, เยเลนา ออสตาเพนโก (ลัตเวีย) ชนะ โมนิกา ปูอิค (เปอร์โตริโก) 6-3, 6-2.",
  "url": "https://www.dailynews.co.th/sports/577177",
  "date": "2017-06-03T22:12:40.603Z"
}