{
  "id": 577204,
  "title": "วิดัลรับพยายามชวนซานเชซมาแจมที่เสือใต้ | เดลินิวส์",
  "description": "\u0027วิดัล\u0027 ยอมรับว่า กำลังพยายามชักชวน \u0027ซานเชซ\u0027 ให้ย้ายหนี \u0027ปืนใหญ่\u0027 มาแจมกันที่ \u0027เสือใต้\u0027",
  "keywords": "บาเยิร์น,อาร์เซนอล,อาร์ตูโร วิดัล,อเล็กซิส ซานเชซ,ชิลี,ฟุตบอล,อังกฤษ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "อาร์ตูโร วิดัล มิดฟิลด์ทีมชาติชิลีของ \"เสือใต้ \"บาเยิร์น มิวนิก ออกมายอมรับว่า เขากำลังพยายามอย่างเต็มที่ในการชักชวนให้ อเล็กซิส ซานเชซ แข้งเพื่อนร่วมชาติ ตัดสินใจย้ายหนี \"ปืนใหญ่\" อาร์เซนอล มาค้าแข้งด้วยกันที่ถิ่นอัลลิอันซ์ อารีน่า ซานเชซ จะหมดสัญญากับ อาร์เซนอล ในช่วงซัมเมอร์ของปี 2018 และเขาได้ปฏิเสธที่จะต่อสัญญาใหม่กับ \"ปืนใหญ่\" อย่างไรก็ดี ทางทีมดังกรุงลอนดอนยังไม่ยอมแพ้ ล่าสุด ได้ยื่นข้อเสนอเป็นเงินค่าเหนื่อยระดับ 300,000 ปอนด์ต่อสัปดาห์ เพื่อหวังล่อใจให้ ซานเชซ ยอมอยู่ค้าแข้งกับทีมต่อไป ทว่า หาก ซานเชซ บอกปัดข้อเสนอ จะทำให้ อาร์เซนอล ไม่มีทางเลือกอื่น นอกจากขายนักเตะรายนี้ออกไปในซัมเมอร์นี้ ดีกว่าเสียตัวไปฟรี ๆ แบบไม่ได้เงินในซัมเมอร์หน้า และทีมที่สนใจอยากได้ตัว ซานเชซ อย่างมาก ได้แก่ บาเยิร์น มิวนิก ยอดทีมเมืองเบียร์ โดยพวกเขาได้ขอความช่วยเหลือไปยัง วิดัล ให้ชวน ซานเชซ มาแจมกันที่เมืองมิวนิกให้ได้ วิดัล เปิดเผยว่า \"ผมบอกเขา(ซานเชซ)ว่า เขามีโอกาสจะย้ายมาค้าแข้งกับทีมยักษ์ใหญ่ ถ้าเขาต้องการเปรียบเทียบตัวเองกับนักเตะที่ดีที่สุดในโลก เขาจำเป็นต้องย้ายมาอยู่กับทีมที่ดีที่สุดอย่าง บาเยิร์น\".",
  "url": "https://www.dailynews.co.th/sports/577204",
  "date": "2017-06-03T22:12:54.803Z"
}