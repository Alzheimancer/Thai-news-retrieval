{
  "id": 577377,
  "title": "\"พลังเพลิง\"ปิดดีลคว้า\"โคเมนัน\"เสริมแนวรุก | เดลินิวส์",
  "description": "\u0027พลังเพลิง\u0027 ปิดดีลแรก คว้า \u0027แอนโทนี โคเมนัน\u0027 กองหน้าชาวไอวอรีโคสต์ ของ \u0027เดอะ พาวเวอร์\u0027 มาเสริมแนวรุกรายแรก \u0027โค้ชโจ\u0027 กุนซือพีทีที ระยอง ไม่หนำใจเล็งแนวรับอีก 2 คน เข้ามาเติมเต็ม หวังเลื่อนชั้นสู่ไทยลีกเท่านั้น ",
  "keywords": "\u0027พลังเพลิง\u0027 พีทีที ระยอง, แอนโทนี โคเมนัน,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "เมื่อวันที่ 1 มิ.ย. นายสรัญ รังคสิริ ประธานสโมสร \"พลังเพลิง\" พีทีที ระยอง จ่าฝูงของศึกฟุตบอล \"เอ็ม-150 แชมเปี้ยนชิพ 2017\" ได้เซ็นสัญญาคว้าตัว แอนโทนี โคเมนัน กองหน้าชาวไอวอรีโคสต์ ของ \"เดอะ พาวเวอร์\" ซุปเปอร์ พาวเวอร์ สมุทรปราการ ทีมในศึกไทยลีก มาร่วมทัพในเลกที่ 2 ด้วยสัญญา 1 ปีครึ่ง นายสรัญ กล่าวว่า โคเมนัน เป็นนักเตะมีคุณภาพ อีกทั้งยังเคยเล่นร่วมกับ 2 นักเตะของพีทีที ระยอง อย่าง อภิภู สุนทรพนาเวศ และ เดนนิส มูริลโล มาแล้ว จึงมั่นใจว่าจะสามารถเข้ามาประสานงานและเสริมความแข็งแกร่งในแดนหน้าได้เป็นอย่างดีเพื่อเป้าหมายในการเลื่อนชั้นสู่ไทยลีกในซีซั่หน้าต่อไป ขณะที่ \"โค้ชโจ\" ธีระศักดิ์ โพธิ์อ้น กุนซือใหญ่ กล่าวว่า โคเมนัน เป็นนักเตะที่ตนอยากได้ตั้งแต่สมัยคุมทีมเชียงราย ยูไนเต็ด เพราะเป็นนักเตะที่สร้างความแตกต่างในพื้นที่อันตรายและยิงประตูได้อย่างเฉียบคม ถือว่ามีสไตล์การเล่นที่เหมาะสมกับทีมอย่างมาก ส่วนตำแหน่งอื่นๆ เราเล็งผู้เล่นในแนวรับเพิ่มอีก 1-2 คน ส่วนดาวยิงป้ายแดงของพลังเพลิง กล่าวว่า จะตั้งใจและทำหน้าที่ให้ดีที่สุดทั้งการฝึกซ้อมและลงสนามเพื่อพาทีมไปสู่เป้าหมายคือการเลื่อนชั้นสู่ไทยลีกนั่นเอง.",
  "url": "https://www.dailynews.co.th/sports/577377",
  "date": "2017-06-03T18:22:46.064Z"
}