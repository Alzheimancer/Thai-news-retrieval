{
  "id": 577381,
  "title": "ซีเอเอสปัดอุทธรณ์โทษแบนตราหมี | เดลินิวส์",
  "description": "\r\n\r\n\u0027ซีเอเอส\u0027 ปัดรับอุทธรณ์โทษแบนห้ามซื้อนักเตะใหม่ของ \u0027แอตฯ มาดริด\u0027 แล้ว คาดทำ \u0027อองตวน กรีซมันน์\u0027 ชวดย้ายซบผีแดง",
  "keywords": "แอตฯ มาดริด, ลา ลีกา, ซีเอเอส, กรีซมันน์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "แอตเลติโก มาดริด ยอดทีมแห่งศึกลา ลีก สเปน งานเข้าเต็มรัก หลังศาลอนุญาโตตุลาการกีฬา (ซีเอเอส) พิพากษายืนโทษแบนห้ามเซ็นสัญญากับนักเตะใหม่จนถึงเดือนม.ค.ปี 2018 ของพวกเขาเรียบร้อยเมื่อวันพฤหัสบดีที่ผ่านมา แอตฯ มาดริด ถูกสหพันธ์ฟุตบอลนานาชาติ (ฟีฟ่า) สั่งลงโทษแบนห้ามซื้อนักเตะใหม่ 2 ช่วงตลาดนักเตะพร้อมกับ รีล มาดริด อริร่วมเมือง และปรับเงินอีก 622,000 ปอนด์ (ประมาณ 27.9 ล้านบาท) เมื่อปีที่แล้ว หลังละเมิดกฎเรื่องการเซ็นสัญญากับนักเตะอายุต่ำกว่า 18 ปี โดยแม้ \"ตราหมี\" จะพยายามยื่นอุทธรณ์ แต่ก็โดนซีเอเอสปฎิเสธดังกล่าว จากโทษแบนครั้งนี้น่าจะส่งผลต่อโอกาสในการย้ายไปร่วมทีม แมนเชสเตอร์ ยูไนเต็ด ของ อองตวน กรีซมันน์ ดาวยิงทีมชาติฝรั่งเศส ค่อนข้างแน่ ขณะที่ อเลซองดร์ ลากาแซตต์ ดาวยิงโอลิมปิก ลียง ที่บรรลุข้อตกลงในการย้ายไปเล่นให้กับ แอตฯ มาดริด เรียบร้อยก็อาจจะต้องรอการย้ายสังกัดครั้งนี้จนถึงเดือนม.ค. หรือ อาจจะต้องยกเลิกการทำข้อตกลงไปเลยก็เป็นได้.",
  "url": "https://www.dailynews.co.th/sports/577381",
  "date": "2017-06-03T18:22:50.868Z"
}