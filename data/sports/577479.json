{
  "id": 577479,
  "title": "คายเมอร์ชี้ควรให้กำลังใจไทเกอร์ | เดลินิวส์",
  "description": "\u0027คายเมอร์\u0027 จวกคนตำหนิ \u0027ไทเกอร์\u0027 เป็นพวกน่ารังเกียจ",
  "keywords": "ไทเกอร์,คายเมอร์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "มาร์ติน คายเมอร์ อดีตโปรหมายเลข 1 โลกชาวเยอรมัน ออกมายืนหยัดเคียงข้าง ไทเกอร์ วูดส์ เพื่อนร่วมอาชีพชาวอเมริกัน เจ้าของแชมป์ 14 เมเจอร์ ที่กำลังเผชิญวิกฤติชีวิตอีกครั้ง หลังจากที่โดนจับกุมและถูกตั้งข้อหาขับรถขณะมึนเมา เมื่อวันจันทร์ที่ผ่านมา อย่างไรก็ตามมีการเปิดเผยออกมาว่า ไทเกอร์ ไม่ได้เมาเพราะแอลกอฮอล์ แต่มีอาการง่วงซึมอันเป็นผลจากการใช้ยาแก้ไข้หวัด ซึ่งในบันทึกของตำรวจยืนยันว่า ผลการตรวจระดับแอลกอฮอล์ของ ไทเกอร์ นั้นมีค่าเป็นศูนย์ ถึงอย่างนั้นยังมีคนตำหนิ ไทเกอร์ และทำให้ คายเมอร์ รู้สึกโมโหแทน \"คนจำนวนมากทราบสิ่งที่เกิดขึ้นกับ ไทเกอร์ วูดส์ มีความเห็นจำนวนมาก แต่ส่วนตัวผม มันไม่ยุติธรรม และเป็นการไม่เคารพ เพราะทุกคนที่เกี่ยวข้องกับกอล์ฟล้วนเปลี่ยนไปเพราะสิ่งที่เขาสร้างเอาไว้ เขายังทำให้คนแอฟโร-อเมริกัน รู้สึกไม่อึดอัดที่จะเล่นกอล์ฟ เป็นแรงบันดาลใจให้เด็ก ให้วัยรุ่น และให้เราทุกคน\" \"ผมรู้สึกว่ามันน่ารังเกียจที่ผู้คนพากันรุมเตะให้เขาล้มลง หรือหวดใส่เขาขณะที่ยืนอยู่ มันเป็นแค่การใช้คนบางคนเพื่อกลบความเศร้าโศกของตัวเอง เขาอยู่ในสายตาประชาชน เขาอยู่ในแสงไฟ คนย่อมพูดถึง แต่ทำไมต้องทำสิ่งที่น่ารังเกียจ? ทำไมคุณไม่ทำตรงกันข้าม ด้วยการช่วยเหลือเขา?\"",
  "url": "https://www.dailynews.co.th/sports/577479",
  "date": "2017-06-03T18:30:03.586Z"
}