{
  "id": 577546,
  "title": "เมอร์เทนส์ไม่สนย้ายทีมแม้เชลซีสนใจจริงจัง | เดลินิวส์",
  "description": "\u0027เมอร์เทนส์\u0027 ยอมรับเอเย่นต์เคยคุยกับ \u0027เชลซี\u0027 เรื่องย้ายทีม แต่เขามีความสุขดีกับ \u0027นาโปลี\u0027 และไม่คิดย้ายไปไหน",
  "keywords": "ดรีส เมอร์เทนส์,เบลเยียม,นาโปลี,เชลซี,ฟุตบอล,อังกฤษ,อิตาลี,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "ดรีส เมอร์เทนส์ แนวรุกทีมชาติเบลเยียมของ นาโปลี ในศึกกัลโช เซเรีย อา อิตาลี ออกมายอมรับว่า เอเย่นต์ส่วนตัวของเขาเคยมีการเจรจาเรื่องการย้ายทีมกับ เชลซี ทีมแชมป์พรีเมียร์ลีก อังกฤษ ไปแล้ว แต่เขายืนกรานให้เอเย่นต์ได้ทราบว่า ไม่ต้องการย้ายออกจาก นาโปลี เมอร์เทนส์ วัย 30 ปี เพิ่งเซ็นสัญญาใหม่ระยะเวลา 3 ปีกับนาโปลี เมื่อสัปดาห์ที่แล้ว โดยมีค่าฉีกสัญญารวมอยู่ด้วย อย่างไรก็ดี เขาไม่มีความคิดจะย้ายทีมในเร็ว ๆ นี้ \"มีความสนใจจาก เชลซี จริง และจากสโมสรอื่น ๆ ด้วย แต่ในหัวของผมไม่เคยมีความคิดจะเปลี่ยนสโมสร นี่คือซีซั่นที่ดีเยี่ยม ผมกำลังพยายามทำผลงานให้ดีขึ้นกว่าเดิมในซีซั่นถัดไป ในสัญญาของผมมีค่าฉีกสัญญาอยู่จริง แต่ผมมีความสุขกับ นาโปลี และผมต้องการอยู่ที่นี่ต่อไป ผมชอบอิตาลีมาก ผมสบายดีที่นี่ และพวกเขาก็ดูแลผมเป็นอย่างดีจริง ๆ\" สำหรับผลงานของ เมอร์เทนส์ กับ นาโปลี ในฤดูกาลที่ผ่านมา เขายิงไป 28 ประตู จากการลงสนาม 35 นัด เป็นรองดาวซัลโวของกัลโช เซเรีย อา โดยยิงได้น้อยกว่าดาวซัลโวอย่าง เอดิน เชโก ของโรมา เพียงแค่ประตูเดียว.",
  "url": "https://www.dailynews.co.th/sports/577546",
  "date": "2017-06-03T18:36:24.069Z"
}