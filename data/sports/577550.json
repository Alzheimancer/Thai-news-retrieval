{
  "id": 577550,
  "title": "หงส์แดงเปิดตัวชุดแข่งทีมเยือนใหม่เน้นย้อนยุค | เดลินิวส์",
  "description": "\u0027หงส์แดง\u0027 เปิดตัวชุดแข่งทีมเยือนใหม่ ใช้สีเขียว-ขาวเป็นหลัก เน้นสไตล์การออกแบบย้อนยุค",
  "keywords": "ลิเวอร์พูล,หงส์แดง,เสื้อ,ชุดแข่ง,ทีมเยือน,ใหม่,ฟุตบอล,อังกฤษ,พรีเมียร์ลีก,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "\"หงส์แดง\" ลิเวอร์พูล สโมสรยักษ์ใหญ่แห่งเวทีพรีเมียร์ลีก อังกฤษ เปิดตัวชุดแข่งทีมเยือนชุดใหม่ที่จะใช้ในการแข่งขันฤดูกาล 2017-18 ออกมาเป็นที่เรียบร้อย เมื่อวันศุกร์ที่ 2 มิ.ย. ชุดแข่งดังกล่าวเป็นผลิตภัณฑ์ของ \"นิว บาลานซ์\" ถือเป็นชุดแข่งเฉลิมฉลองครบรอบอายุ 125 ปีของสโมสรลิเวอร์พูล ใช้ธีมเรโทรสไตล์เป็นไอเดียในการออกแบบ เสื้อแข่งใช้สีเขียวและขาวเป็น 2 สีหลัก โดยมีสีดำเป็นตัวแต่งเติม ขณะที่กางเกงเป็นสีดำ ส่วนถุงเท้าใช้สีขาว และมีแถบสีเขียวและดำประดับ ด้านชุดโกลใช้สีดำล้วนทั้งเสื้อและกางเกง สำหรับสีเขียว-ขาว ถูกนำมาใช้เป็นชุดแข่งของลิเวอร์พูลครั้งแรก ต้องถอยหลังไปตั้งแต่ปี 1892 หลังจากนั้นมีการใช้สีเขียว-ขาวเป็นชุดแข่งในฤดูกาล 1995-96 และ 2006-07 ด้าน เจมส์ มิลเนอร์ กัปตันทีมลิเวอร์พูล กล่าวถึงชุดแข่งทีมเยือนชุดใหม่ว่า \"เป็นชุดที่ดูคลาสสิก แต่ทันสมัย ชุดนี้จะคอยเตือนใจให้เรานึกถึงความยิ่งใหญ่ของสโมสรทุกครั้งที่สวมใส่ ผู้เล่นและเจ้าหน้าที่ทุกคนในทีมรู้สึกภาคภูมิใจที่ได้เป็นส่วนหนึ่งในการเฉลิมฉลองครบรอบ 125 ปีของสโมสร เรารอคอยแทบไม่ไหวแล้วที่จะได้สวมใส่ชุดแข่งนี้ลงสนามในฤดูกาลใหม่\". *** ขอบคุณภาพจากเว็บไซต์เป็นทางการของสโมสรลิเวอร์พูล liverpoolfc.com",
  "url": "https://www.dailynews.co.th/sports/577550",
  "date": "2017-06-03T18:36:28.960Z"
}