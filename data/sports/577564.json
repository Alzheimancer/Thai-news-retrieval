{
  "id": 577564,
  "title": "บาร์ซาพร้อมขายราฟินญาค่าตัว30ล้านยูโร | เดลินิวส์",
  "description": "\u0027บาร์ซา\u0027 พร้อมขาย \u0027ราฟินญา\u0027 ในราคา 30 ล้านยูโร เพื่อนำเงินมาสมทบให้กุนซือป้ายแดง \u0027บัลเบร์เด\u0027 ใช้ช้อปปิ้งแข้งใหม่",
  "keywords": "บาร์เซโลนา,สเปน,ฟุตบอล,ราฟินญา,บัลเบร์เด,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "สื่อสเปนตีข่าวว่า \"บาร์ซา\" บาร์เซโลนา พร้อมขาย ราฟินญา แนวรุกวัย 24 ปี ออกไปจากทีม หากได้รับข้อเสนอในราคา 30 ล้านยูโร ส่วนตัว ราฟินญา ก็ต้องการย้ายทีมเช่นกัน เพื่อโอกาสในการลงสนามอย่างสม่ำเสมอ เพื่อหวังจะมีโอกาสโชว์ฟอร์มเข้าตา จนมีชื่อติดทีมชาติบราซิล ไปลุยศึกฟุตบอลโลก 2018 รอบสุดท้าย ที่รัสเซีย ในช่วงกลางปีหน้า สำหรับสโมสรที่ตกเป็นข่าวว่าสนใจในตัวของ ราฟินโญา ได้แก่ ลิเวอร์พูล, ยูเวนตุส และ โรมา อย่างไรก็ดี ยังไม่มีสโมสรใดยื่นข้อเสนอเข้ามาอย่างเป็นทางการ สาเหตุที่ บาร์เซโลนา ยินดีขาย ราฟินญา เนื่องจากต้องการหาเงินเข้ามาสมทบทุนเพิ่มในกองคลังให้มากขึ้น เพื่อเอาไว้ให้กุนซือป้ายแดง เอร์เนสโต บัลเบร์เด สามารถใช้จ่ายในการซื้อผู้เล่นใหม่เข้ามาเสริมทัพได้ตามต้องการ.",
  "url": "https://www.dailynews.co.th/sports/577564",
  "date": "2017-06-03T18:36:38.169Z"
}