{
  "id": 577576,
  "title": "\u0027ชิลี\u0027 อุ่นหรูเปิดบ้านไล่ต้อน \u0027บูร์กินาฟาโซ\u0027  | เดลินิวส์",
  "description": "ชิลี อุ่นหรูก่อนสู้ศึก คอนเฟเดอเรชั่นส์ คัพ เปิดรังถล่ม บูร์กินา ฟาโซ ที่เหลือ 10 คน 3-0 เมื่อเช้าวันเสาร์ ตามเวลาประเทศไทย ",
  "keywords": "ชิลี, เอสตาดิโอ นาซิอองนาล ฮูลิโอ มาร์ติเนซ ปราดานอส, บูร์กินา ฟาโซ, อาร์ตูโร วิดัล ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "ผลฟุตบอลอุ่นเครื่องทีมชาติ เมื่อวันศุกร์ที่ 2 มิ.ย. ที่ผ่านมา หรือตรงกับช่วงเช้าวันเสาร์ ตามเวลาประเทศไทย ชิลี ทีมแชมป์โคปา อเมริกา ซึ่งกำลังเตรียมความพร้อมสู้ศึก ฟีฟ่า คอนเฟเดอเรชั่นส์ คัพ 2017 ซึ่ง รัสเซีย จะเป็นเจ้าภาพในระหว่างวันที่ 17 มิ.ย. ถึง 2 ก.ค. นี้ เปิดรังเอสตาดิโอ นาซิอองนาล ฮูลิโอ มาร์ติเนซ ปราดานอส ในกรุงซานติอาโก รับการมาเยือนของ บูร์กินา ฟาโซ โดยเกมนี้ครั้งแรกเป็นทีมเจ้าบ้านนำก่อน 1-0 จาก อาร์ตูโร วิดัล มิดฟิลด์จากสโมสรบาเยิร์น มิวนิก ในนาทีที่ 10 แถมทีมเยือนต้องเหลือแค่ 10 คนในนาทีสุดท้ายของครึ่งแรก จากการที่ ดราเม มิชาลิอู โดนใบแดงไล่ออกจากสนามอีกด้วย        เข้าสู่ครึ่งหลัง วิดัล บวกประตูที่ 2 ของตัวเองช่วยให้เจ้าถิ่นหนีเป็น 2-0 ในนาทีที่ 76 ก่อนที่ อันเยโล ซากัล จะยิงปิดท้ายในนาทีที่ 86 ช่วยให้ ชิลี เปิดบ้านถล่มขาดลอย 3-0 ส่วนเกมอุ่นเครื่องนัดต่อไป พวกเขาจะบุกไปเยือน “หมีขาว” รัสเซีย ทีมเจ้าภาพศึกฟีฟ่า คอนเฟเดอเรชั่นส์ คัพ ที่กรุงมอสโก ในวันศุกร์ที่ 9 มิ.ย. นี้        ผลฟุตบอลอุ่นเครื่องทีมชาติ คู่อื่น ๆ เมื่อวันศุกร์ที่ผ่านมา โอมาน เสมอ ซีเรีย 1-1, ไอร์แลนด์เหนือ ชนะ นิวซีแลนด์ 1-0, นิคารากัว แพ้ โบลิเวีย 0-1",
  "url": "https://www.dailynews.co.th/sports/577576",
  "date": "2017-06-03T18:43:15.789Z"
}