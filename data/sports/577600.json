{
  "id": 577600,
  "title": "\u0027เดส์ชองส์\u0027 ชม \u0027ชิรูด์\u0027 ฟอร์มเฉียบกดแฮตทริก | เดลินิวส์",
  "description": "ดิดิเยร์ เดส์ชองส์ ชมเปาะ โอลิวิเยร์ ชิรูด์ หลังกดแฮตทริกพา \u0027ตราไก่\u0027 ถลุง ปารากวัย 5-0 ในเกมอุ่นเครื่องเมื่อวันศุกร์ ชี้ยังเล่นได้เฉียบขาดทั้งที่ได้โอกาสลงเล่นให้ อาร์เซนอล ไม่มากนักในฤดูกาลที่ผ่านมา  ",
  "keywords": "ดิดิเยร์ เดส์ชองส์, โอลิวิเยร์ ชิรูด์, ฝรั่งเศส, ตราไก่, ปารากวัย, อาร์เซนอล  ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "ดิดิเยร์ เดส์ชองส์ กุนซือทีมชาติฝรั่งเศส ออกมาแสดงความชื่นชม โอลิวิเยร์ ชิรูด์ กองหน้าตัวเก่งของทีม หลังดาวยิงจากสโมสร อาร์เซนอล โชว์ฟอร์มยิงคนเดียว 3 ประตู ช่วยให้ “ตราไก่” เปิดบ้านถล่ม ปารากวัย 5-0 ในเกมอุ่นเครื่องเมื่อวันศุกร์ที่ผ่านมา ซึ่งถือเป็นแฮตทริกแรกของเจ้าตัวในสีเสื้อทีมชาติ และเป็นประตูที่ 16 จากการลงเล่นเป็นตัวจริง 16 เกมหลังสุดให้กับ “เลส์ เบลอส์” ทั้งที่เจ้าตัวมีฤดูกาลที่ไม่ดีนักกับต้นสังกัด โดยได้ออกสตาร์ตเป็นตัวจริงในเกมลีกให้กับ “ปืนใหญ่” ไปแค่ 11 นัดเท่านั้นในซีซั่นที่ผ่านมา       นายใหญ่ “ตราไก่” กล่าวว่า “เขาคือตัวจบสกอร์ที่ดีที่สุดของเรา เขายิงประตูได้ต่อเนื่อง และถึงเขาจะยิงไม่ได้ เขาก็ช่วยให้คนที่เล่นร่วมกับเขายิงได้อยู่บ่อย ๆ เขาทำผลงานได้ดี แม้ว่าจะมีฤดูกาลที่ยากลำบากกับต้นสังกัดก็ตาม แต่เขาก็ยังเล่นได้อย่างเฉียบขาดทั้งที่มีโอกาสลงสนามไม่มากนัก ซึ่งผมรู้สึกยินดีไปกับเขาด้วย”",
  "url": "https://www.dailynews.co.th/sports/577600",
  "date": "2017-06-03T18:43:27.966Z"
}