{
  "id": 577632,
  "title": "\"เบียร์\"โดนชนโค้งสุดท้ายชวดแต้มศึกเอเชีย | เดลินิวส์",
  "description": "“เบียร์”โดนชนโค้งสุดท้ายชวดแต้มศึกมอเตอร์ไซค์ชิงแชมป์เอเชีย สนามที่ 3 ที่ญี่ปุ่นไปอย่างน่าเสียดาย",
  "keywords": "“เบียร์”โดนชนโค้งสุดท้ายชวดแต้มศึกเอเชีย,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "           การแข่งขันรถจักรยานยนต์ชิงแชมป์เอเชียรายการ “เอเชีย โรดเรซซิ่ง แชมเปี้ยนชิพ 2017” สนามที่ 3 ที่ซูซูก้า เซอร์กิต เมืองซูซูก้า ประเทศญี่ปุ่น เมื่อ 3 มิ.ย.ที่ผ่านมา เป็นการชิงชัยในเรซแรก โดยมีทีมรถชั้นนำของทวีปเอเชีย จากญี่ปุ่น,ออสเตรเลีย,มาเลเซีย,อินโดยนีเซีย และไทย ร่วมชิงชัย ปรากฎว่าไฮไลท์อยู่ที่การดวลความเร็วในรุ่นใหญ่ คือรุ่นซูเปอร์สปอร์ต 600 CC (ST600)  ดวลกัน 13 รอบสนาม ความหวังของนักแข่งไทย “เจ้าเบียร์” เฉลิมพล ผลไม้ แชมป์เก่ารายการนี้ ผ่านรอบคัดเลือกได้ออกสตาร์ทจากอันดับ 6 ทำผลงานได้ดี แซงขื้นมาอยู่อันดับ 2 หลังผ่านไป 5 รอบ จากนั้นมารั้งอันดับ 3 เมื่อผ่านไป  9 รอบ แล้วรักษาตำแหน่งที่ 3 อยู่จนถึงรอบสุดท้าย แต่โชคไม่ดีมาโดนรถของ รัฐพงษ์ วิไลโรจน์ จากทีมเอ.พี.ฮอนด้า เรซซิ่งไทยแลนด์ ชนจนหลุดออกนอกสนามในช่วงเข้าโค้งสุดท้าย ได้รับบาดเจ็บ ชวดขึ้นโพเดี้ยมและชวดแต้มสะสมไปอย่างน่าเสียดาย",
  "url": "https://www.dailynews.co.th/sports/577632",
  "date": "2017-06-03T18:43:25.557Z"
}