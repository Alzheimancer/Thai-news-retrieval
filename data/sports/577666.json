{
  "id": 577666,
  "title": "\u0027ปธ.ยูฟ่า\u0027 หนุนผู้ดีจัดบอลโลก2030 | เดลินิวส์",
  "description": "อังกฤษ มีลุ้นได้จัดศึกฟุตบอลโลก 2030 หลัง อเล็กซานเดอร์ เซเฟริน ประธาน ยูฟ่า บอกเองพร้อมหนุนหลังเต็มที่ถ้าแดนผู้ดียื่นเสนอตัวเป็นเจ้าภาพ",
  "keywords": "อังกฤษ, ฟุตบอลโลก 2030, อเล็กซานเดอร์ เซเฟริน, ยูฟ่า ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "อเล็กซานเดอร์ เซเฟริน ประธานสหพันธ์ฟุตบอลยุโรป (ยูฟ่า) ออกมาระบุว่า องค์กรลูกหนังยุโรป พรร้อมสนับสนุน อังกฤษ ให้เป็นเจ้าภาพจัดศึกฟุตบอลโลก ในปี ค.ศ. 2030 แม้มีข่าวว่ายักษ์ใหญ่แห่งเอเชียอย่าง สาธารณรัฐประชาชนจีน พร้อมจะเสนอตัวเป็นเจ้าภาพในปีดังกล่าวเช่นกันก็ตาม       หัวเรือใหญ่องค์กรลูกหนังยุโรป กล่าวว่า “แน่นอนว่ามันเป็นคิวของทวีปยุโรป ที่จะได้เป็นเจ้าภาพฟุตบอลโลก 2030 ผมบอกไม่ได้ว่าจะมีชาติไหนเสนอตัวบ้าง แต่เราไม่อาจมอบสิทธิการเป็นเจ้าภาพ โดยพิจารณาแค่เพียงว่าชาติไหนจ่ายเงินมากที่สุดได้ ผมไม่ได้พูดถึงเฉพาะ จีน แต่สิ่งสำคัญคือเจ้าภาพฟุตบอลโลก ควรจะเป็นชาติที่มีข้อเสนอที่ดีที่สุด”       “สำหรับ อังกฤษ นั้น คนที่จะต้องตัดสินใจไม่ได้มีแค่สมาคมฟุตบอลอังกฤษเท่านั้น แต่มันน่าจะรวมถึงรัฐบาล และอีกหลายหน่วยงานที่มีส่วนเกี่ยวข้อง ที่จะต้องเข้ามาร่วมตัดสินใจด้วย แต่แน่นอนว่าพวกเขาสมควรได้เป็นเจ้าภาพฟุตบอลโลกในอนาคตอันใกล้นี้ ผมมั่นใจว่าพวกเขามีศักยภาพเพียงพอที่จะเป็นเจ้าภาพได้สบาย ๆ ซึ่งถ้าพวกเขาตัดสินใจเสนอตัว เราก็จะให้การสนับสนุนอย่างเต็มที่” เซเฟริน กล่าว           ",
  "url": "https://www.dailynews.co.th/sports/577666",
  "date": "2017-06-03T17:26:39.056Z"
}