{
  "id": 577675,
  "title": "สื่อปูด \u0027เคอร์\u0027 มีลุ้นคัมแบ๊กคุม \u0027วอริเออร์ส\u0027 เกม 2 | เดลินิวส์",
  "description": "สื่อดังตีข่าว สตีฟ เคอร์ มีลุ้นคัมแบีกคุม วอริเออร์ส ดวล คาวาเลียร์ส ในรอบชิงชนะเลิศเกม 2 เช้าวันจันทร์นี้ อ้างแหล่งข่าวใกล้ชิดเผย อาการดีขึ้นมากแล้ว",
  "keywords": "อีเอสพีเอ็น, สตีฟ เคอร์, โกลเดน สเตท วอริเออร์ส, คลีฟแลนด์ คาวาเลียร์ส, เกม 2, โอราเคิล อารีนา,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "“อีเอสพีเอ็น” สื่อกีฬาชื่อดัง รายงานว่า โกลเดน สเตท วอริเออร์ส ทีมดังในศึกบาสเกตบอล เอ็นบีเอ มีลุ้นได้ สตีฟ เคอร์ หัวหน้าโค้ชกลับมานั่งคุมทีมข้างสนาม ในเกมรอบชิงชนะเลิศ นัดที่ 2 ซึ่งพวกเขาจะเปิดรัง โอราเคิล อารีนา รับการมาเยือนของ คลีฟแลนด์ คาวาเลียร์ส ในวันอาทิตย์ที่ 4 มิ.ย. นี้ หรือตรงกับช่วงเช้าวันจันทร์ที่ 5 มิ.ย. ตามเวลาประเทศไทย หลัง เคอร์ ยังมีอาการเจ็บหลังรบกวน และไม่ได้ลงคุมทีมข้างสนาม ในเกมแรกซึ่ง วอริเออร์ส เปิดบ้านถล่มขาดลอย 113-91 คะแนน เมื่อวันพฤหัสบดีที่ผ่านมา       ก่อนหน้านี้ เคอร์ ซึ่งมีอาการบาดเจ็บหลังกำเริบหลังจากเคยเข้ารับการผ่าตัดเมื่อ 2 ปีก่อน จนทำให้พลาดการลงคุมทีมข้างสนามมาตั้งแต่รอบแรกของช่วงเพลย์ออฟนั้น มีอาการดีขึ้นจนกลับมาคุมทีมซ้อมได้ และมีลุ้นกลับมาคุมทีมข้างสนามในเกมแรก แต่เจ้าตัวมีอาการทรุดลงในวันพุธก่อนแข่งเกมแรก 1 วัน ส่งผลให้ไม่สามารถลงมานั่งสั่งการที่ข้างสนามได้ อย่างไรก็ตาม แหล่งข่าวใกล้ชิดของ เคอร์ เผยกับ “อีเอสพีเอ็น” ว่าเจ้าตัวมีอาการดีขึ้นในช่วง 1-2 วันที่ผ่านมา และมีโอกาสเช่นกันที่จะกลับมานั่งคุมทีมข้างสนามอีกครั้งในเกมวันอาทิตย์นี้ ",
  "url": "https://www.dailynews.co.th/sports/577675",
  "date": "2017-06-03T17:26:27.043Z"
}