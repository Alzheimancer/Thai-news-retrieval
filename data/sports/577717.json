{
  "id": 577717,
  "title": "แมร์เตซัคเกอร์ยันยังไม่แขวนเกือก | เดลินิวส์",
  "description": "\r\n\u0027แพร์ แมร์เตซัคเกอร์\u0027 ปราการหลัง อาร์เซนอล ยันชัดยังไม่แขวนเกือกแน่นอน แม้จะเคยแย้มอาจเลิกเล่นในช่วงซัมเมอร์นี้\r\n",
  "keywords": "แมร์เตซัคเกอร์, อาร์เซนอล, พรีเมียร์ลีก,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "แพร์ แมร์เตซัคเกอร์ กองหลังจอมเก๋า อาร์เซนอล ทีมดังแห่งศึกพรีเมียร์ลีก อังกฤษ ยืนยันจะยังค้าแข้งต่อไปอย่างแน่นอนในฤดูกาลหน้า แม้จะเคยออกมาเปรยก่อนหน้านี้ว่าอาจจะแขวนสตั๊ดในช่วงซัมเมอร์นี้ แมร์เตซัคเกอร์ มีปัญหาบาดเจ็บหัวเข่าจนแทบไม่ได้ลงเล่นเลยตลอดฤดูกาล 2016/17 ก่อนจะกลับมาลงเล่นเกมแรกในรอบ 1 ปีในเกมเอฟเอ คัพ นัดชิงดำที่ อาร์เซนอล เฉือน เชลซี 2-1 เมื่อช่วงปลายเดือนพ.ค. ทำให้เจ้าตัวออกมาเปรยว่าอาจจะแขวนสตั๊ดถาวรหลังต้องผ่านซีซั่นที่หนักหนาสาหัสทั้งทางด้านร่างกาย และจิตใจ อย่างไรก็ตามล่าสุด ดาวเตะวัย 32 ปี ดูเหมือนจะเปลี่ยนใจ และยืนยันว่าจะลงเล่นต่อไปอย่างแน่นอน โดยระบุว่า \"ผมจะยังไม่หยุดเล่นทันที ผมยังเหลือสัญญาอีกปี และจะลงเล่นต่อไปแน่นอน\".",
  "url": "https://www.dailynews.co.th/sports/577717",
  "date": "2017-06-03T21:32:07.508Z"
}