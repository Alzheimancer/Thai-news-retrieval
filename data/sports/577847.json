{
  "id": 577847,
  "title": "\"เมืองไทย\"ได้ไฟเขียวจัด\"ศึกโมโตจีพี\"3ปีซ้อน | เดลินิวส์",
  "description": "คนไทยได้ร้องไชโย หลัง \u0027ดอร์นา สปอร์ต\u0027 ตกลงมอบสิทธิ์ให้ \u0027เมืองไทย\u0027 เป็นเจ้าภาพจัดศึกจักรยานยนต์รายการที่ยิ่งใหญ่ที่สุดของโลก \u0027โมโตจีพี\u0027 ระยะเวลา 3 ปี ระหว่างปี 2018-2020 ประเดิมปีแรก ระหว่าง 5-7 ต.ค.61",
  "keywords": "ดอร์นา สปอร์ต , ประเทศไทย ได้ไฟเขียว, จัดศึกโมโตจีพี 3 ปีซ้อน,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "\"บิ๊กเสือ\" นายสกล วรรณพงษ์ ผู้ว่าการการกีฬาแห่งประเทศไทย (กกท.) พร้อมด้วย พันโท รุจ แสงอุดม รองผู้ว่าการ กกท. ฝ่ายกีฬาอาชีพและสิทธิประโยชน์ เดินทางไปหารือกับ คาเมลโล เอสเปเรตา ซีอีโอของดอร์นา สปอร์ต เจ้าของลิขสิทธิ์การแข่งขันจักรยานยนต์รายการที่ยิ่งใหญ่ที่สุดของโลก \"โมโตจีพี\" ที่สนามแข่งขันโมโตจีพี มูเกลโล เมืองฟลอเรนซ์ ประเทศอิตาลี เมื่อวันที่ 3 มิ.ย. เพื่อเจรจากันถึงเรื่องขอการรับสิทธิ์เป็นเจ้าภาพจัดการแข่งขันโมโตจีพี ของประเทศไทย ที่คณะรัฐมนตรี ได้ให้ความเห็นชอบมอบหมายให้ กกท. ดำเนินการ สำหรับการหารือกับซีอีโอและทีมผู้บริหารของดอร์นา สปอร์ต เป็นระยะเวลา 3 ชั่วโมง ก่อนจะได้ข้อสรุปร่วมว่า ดอร์นา สปอร์ต ยินดีมอบสิทธิ์การจัดการแข่งขันโมโตจีพี ให้กับประเทศไทย เป็นระยะเวลา 3 ปี ตั้งแต่ปี ค.ศ.2018-2020 (พ.ศ.2561-2563) ทั้งนี้ การจัดการแข่งขันในปีแรก กำหนดให้มีขึ้นในสัปดาห์แรกของเดือน ต.ค.2561 ซึ่งจะตรงกับวันที่ 5-7 ต.ค.2561 ก่อนการแข่งขันสนามที่ประเทศญี่ปุ่น, ออสเตรเลีย และมาเลเซีย อนึ่ง สำหรับการยืนยันข้อตกลงดังกล่าว ทาง \"ดอร์นา สปอร์ต\" จะทำหนังสือแจ้งอย่างเป็นทางการส่งให้ กกท. โดยเร็วที่สุดต่อไป.",
  "url": "https://www.dailynews.co.th/sports/577847",
  "date": "2017-06-04T16:06:03.629Z"
}