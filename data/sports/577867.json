{
  "id": 577867,
  "title": "ชิรูด์ยันอยู่ปืนต่อแม้เบลอตติย้ายมา | เดลินิวส์",
  "description": "\u0027ชิรูด์\u0027 ยันอยู่ \u0027ปืนใหญ่\u0027 ต่อ แม้ \u0027เบลอตติ\u0027 ย้ายมา เนื่องจากตั้งเป้าต้องการคว้าแชมป์พรีเมียร์ลีกมาครองให้ได้",
  "keywords": "โอลิวิเยร์ ชิรูด์,อาร์เซนอล,ฟุตบอล,อังกฤษ,ฝรั่งเศส,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "โอลิวิเยร์ ชิรูด์ กองหน้าที่เพิ่งซัดแฮตทริกให้กับทีมชาติฝรั่งเศส ในเกมอุ่นเครื่องกับ ปารากวัย เมื่อวันศุกร์ที่ผ่านมา ออกมายืนยันว่า เขาจะอยู่ค้าแข้งกับ \"ปืนใหญ่\" อาร์เซนอล ต่อไปอย่างแน่นอนในฤดูกาลหน้า แม้จะมีข่าวว่า ทีมเตรียมทุ่มทุนสร้างคว้า อันเดรีย เบลอตติ กองหน้าดาวโรจน์ทีมชาติอิตาลี จาก \"กระทิงหิน\" โตริโน มาเสริมทัพก็ตาม ชิรูด์ วัย 30 ปี ที่ได้รับโอกาสออกสตาร์ทเป็นตัวจริงในซีซั่นที่ผ่านมาไม่มากนัก เนื่องจากตกเป็นตัวเลือกอันดับ 2 ของทีมในตำแหน่งศูนย์หน้า ทำให้มีข่าวลือว่า โอลิมปิก มาร์กเซย พร้อมจะคว้าตัวไปเสริมทัพ เพื่อโอกาสในการลงเล่นอย่างสม่ำเสมอ อย่างไรก็ดี ชิรูด์ ยังคงต้องการอยู่ในกรุงลอนดอนต่อไป แม้เขาอาจกลายเป็นตัวเลือกอันดับ 3 หาก เบลอตติ ถูกซื้อมาค้าแข้งกับ อาร์เซนอล จริง ๆ \"ผมคงต้องยอมรับว่า รู้สึกหวั่นไหว เมื่อได้ทราบว่ามีสโมสรจากฝรั่งเศสที่สนใจในตัวผม โดยเฉพาะ มาร์กเซย แต่อนาคตของผมอยู่ที่พรีเมียร์ลีก ผมต้องการคว้าแชมป์ที่นี่ หลังได้แชมป์เอฟเอ คัพ เราต้องการคว้าแชมป์ลีกมาครอง นั่นคือเป้าหมายของผม\".",
  "url": "https://www.dailynews.co.th/sports/577867",
  "date": "2017-06-04T20:00:16.842Z"
}