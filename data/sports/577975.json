{
  "id": 577975,
  "title": "สื่อกระทิงปูด \u0027บาร์ซา\u0027 เล็งกระชาก \u0027ดิมาเรีย\u0027  | เดลินิวส์",
  "description": "สื่อดังแดนกระทิงดุตีข่าว \u0027บาร์ซา\u0027 เล็งสร้างเซอร์ไพรส์ดึง อังเคล ดิ มาเรีย อดีตปีก \u0027ราชันชุดขาว\u0027 มาจาก เปแอสเช เผยเป็นไปตามคำแนะนำของ ลีโอเนล เมสซี",
  "keywords": "มุนโด เดปอร์ติโบ, อังคล ดิ มาเรีย, ปารีส แซงต์ แชร์กแมง, รีล มาดริด, เปแอสเช, ลีโอเนล เมสซี  ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "“มุนโด เดปอร์ติโบ” สื่อกีฬาชื่อดังในประเทศสเปน รายงานว่า บาร์เซโลนา ยักษ์ใหญ่แห่งศึก ลา ลีกา สเปน กำลังสนใจที่จะคว้าตัว อังเคล ดิ มาเรีย ปีกทีมชาติอาร์เจนตินาของ ปารีส แซงต์ แชร์กแมง มาร่วมทีมในฤดูกาลหน้าแทนที่ อาร์ดา ตูราน ที่น่าจะย้ายออกจากถิ่น คัมป์ นู ในช่วงซัมเมอร์นี้       สื่อดังแดนกระทิงดุ ระบุว่า ลีโอเนล เมสซี ยอดดาวยิงของ “บาร์ซา” คือคนที่แนะนำให้สโมสรดึงตัว ดิ มาเรีย ซึ่งเป็นเพื่อนร่วมทีมชาติอาร์เจนตินาของเจ้าตัวมาร่วมทีม แม้ว่าปีกวัย 29 ปี จะเคยเป็นนักเตะของทีมคู่ปรับตลอดกาลอย่าง \"ราชันชุดขาว\" รีล มาดริด ก็ตาม     ขณะที่ตัวของ ดิ มาเรีย เองก็เคยมีข่าวว่าไม่ค่อยมีความสุขกับชีวิตค้าแข้งกับ “เปแอสเช” เนื่องจากมีปัญหาในการปรับตัว โดยเฉพาะเรื่องภาษา โดยเจ้าตัวต้องการเล่นกับสโมสรที่ใช้ภาษาสเปนเป็นหลักในการสื่อสารมากกว่า   ",
  "url": "https://www.dailynews.co.th/sports/577975",
  "date": "2017-06-05T12:06:39.908Z"
}