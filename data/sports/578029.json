{
  "id": 578029,
  "title": "\u0027ยอโควิช\u0027 ยันลงหวด \u0027วิมเบิลดัน\u0027 แม้มีก่อการร้าย | เดลินิวส์",
  "description": "โนวัค ยอโควิช ยืนยันลงหวด วิมเบิลดัน ในช่วงเดือนกรกฎาคมนี้ แน่นอน แม้แดนผู้ดีจะเพิ่งเจอเหตุก่อการร้ายป่วนกรุงลอนดอน เมื่อช่วงสุดสัปดาห์ที่ผ่านมา ",
  "keywords": "โนวัค ยอโควิช, วิมเบิลดัน, ก่อการร้าย, สะพานลอนดอน  ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "โนวัค ยอโควิช ยอดนักเทนนิสมือ 2 ของโลกจากเซอร์เบีย ออกมายืนยันว่าเขาจะลงดวลแร็กเกตในศึกวิมเบิลดัน แกรนด์สแลมที่ 3 ของปี บนคอร์ตหญ้าที่ ออล อิงแลนด์ คลับ ในกรุงลอนดอน ประเทศอังกฤษ ในช่วงระหว่างวันที่ 3-16 ก.ค. นี้อย่างแน่นอน แม้จะเพิ่งมีเหตุก่อการร้ายบริเวณสะพานลอนดอนและย่านโบโรห์มาร์เก็ตใจกลางกรุงลอนดอนของอังกฤษ เมื่อคืนวันเสาร์ที่ 3 มิ.ย. ส่งผลให้มีผู้เสียชีวิต 7 ราย และบาดเจ็บ 48 รายก็ตาม       อดีตแชมป์วิมเบิลดัน 3 สมัย ระบุว่า “ชีวิตมันย่อมไม่เป็นชีวิต หากเราต้องตกอยู่ภายใต้ความกลัว แผนการทุกอย่างของผมจะดำเนินไปเหมือนที่เคยในการลงแข่งขันในศึก วิมเบิลดัน และผมจะพยายามพาครอบครัวไปที่นั่นด้วย มันน่าหงุดหงิดที่หนึ่งในมหานครที่ใหญ่ที่สุดในโลก ต้องมาเจ็บปวดกับการถูกผู้ก่อการร้ายโจมตีแบบนี้ แน่นอนว่ามันอาจทำให้คุณต้องคิดหนัก หรือตั้งคำถามกับเรื่องที่เกิดขึ้นอยู่สักหน่อย แต่ถ้าเราใช้ชีวิตด้วยความกลัว มันย่อมไม่ใช่ชีวิตที่มีความสุขแน่นอน” ",
  "url": "https://www.dailynews.co.th/sports/578029",
  "date": "2017-06-05T18:07:43.393Z"
}