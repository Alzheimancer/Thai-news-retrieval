{
  "id": 578030,
  "title": "\u0027รอรี\u0027 ยันฟิตทันสู้ศึก \u0027ยูเอสโอเพ่น\u0027  | เดลินิวส์",
  "description": "รอรี แม็คอิลรอย คอนเฟิร์ม เรียกฟิตทันลุยศึก ยูเอส โอเพ่น เมเจอร์ที่ 2 ของปีในอีก 2 สัปดาห์ข้างหน้า หลังเจ็บซี่โครงจนชวดลงแข่งใน 2 รายการหลังสุด ",
  "keywords": "รอรี แม็คอิลรอย, ยูเอส โอเพ่น, เมเจอร์, เอริน ฮิลล์ส, ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "รอรี แม็คอิลรอย นักกอล์ฟมือ 2 ของโลกจากไอร์แลนด์เหนือ ออกมาเปิดเผยว่าเขาน่าจะเรียกความฟิตได้ทันลงแข่งขันในศึก ยูเอส โอเพ่น เมเจอร์ที่ 2 ของปี ที่จะดวลวงสวิงกันที่สนาม เอริน ฮิลล์ส ในรัฐวิสคอนซิน สหรัฐอเมริกา ระหว่างวันที่ 15-18 มิ.ย. นี้ หลังเจ้าตัวมีอาการเจ็บที่ซี่โครงมาตลอดช่วงปีนี้ และต้องพลาดการลงแข่งขันในศึกยูโรเปี้ยน ทัวร์ รายการ พีจีเอ แชมเปี้ยนชิพ ที่อังกฤษ ในช่วง 2 สัปดาห์ก่อน รวมถึงกอล์ฟ พีจีเอ ทัวร์ รายการ เดอะ เมมโมเรียล ทัวร์นาเมนต์ ที่สหรัฐอเมริกา ในช่วงสุดสัปดาห์ที่ผ่านมาด้วย       เจ้าของแชมป์เมเจอร์ 4 รายการวัย 28 ปี กล่าวว่า “ผมพร้อมแล้วที่จะลงแข่งที่ เอริน ฮิลล์ส และกำลังตั้งตารอที่จะลงเล่นที่นั่นเป็นครั้งแรก ช่วง 2-3 สัปดาห์ที่ผ่านมาเป็นช่วงเวลาที่น่าหงุดหงิด ผมไม่เคยต้องการที่จะพลาดการลงแข่งขันทั้งในพีจีเอ ทัวร์ และ ยูโรเปี้ยน ทัวร์ แต่การเรียกความฟิตให้กลับมาสมบูรณ์ถือเป็นเรื่องสำคัญ เพราะมันจะทำให้ผมมีโอกาสในการลุ้นแชมป์ ยูเอส โอเพ่น อย่างที่ผมเคยบอกไปหลายครั้งแล้วว่า รายการเมเจอร์ คือเป้าหมายสูงสุดในการเล่นกอล์ฟของผม แต่ผมก็ต้องพิจารณาถึงโปรแกรมการแข่งขันที่ค่อนข้างชุก ตลอดช่วงที่เหลือของฤดูกาลนี้ด้วย”   ",
  "url": "https://www.dailynews.co.th/sports/578030",
  "date": "2017-06-05T18:07:45.894Z"
}