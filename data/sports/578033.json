{
  "id": 578033,
  "title": "ปรับเวลา\"ช้างศึก\"เตะ\"อุซเบ\"4ทุ่ม | เดลินิวส์",
  "description": "\u0027ช้างศึก\u0027 อุ่นเครื่อง \u0027อุซเบฯ\u0027 ปรับเวลาเตะ 4 ทุ่ม ตามเวลาไทย",
  "keywords": "ช้างศึก บอลไทย ทีมชาติ อุซเบกิสถาน,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "การแข่งขันฟุตบอลนัดอุ่นเครื่อง \"ช้างศึก\" ทีมชาติไทย บุกเยือน \"หมาป่าสีขาว\" อุซเบกิสถาน ที่บุนยอดกอร์ สเตเดี้ยม ประเทศอุซเบกิสถาน วันอังคารที่ 6 มิ.ย. โดยความเคลื่อนไหวเมื่อ 5 มิ.ย. มิโลวาน ราเยวัช หัวหน้าโค้ชทีมชาติไทยคนใหม่ นำนักเตะ 22 คน เดินทางจาก คาซักสถาน ถึงกรุงทาชเคนต์ ประเทศอุซเบกิสถานแล้ว หลังจากแวะพักที่ คาซักสถาน 1 คืน จากนั้นได้ลงซ้อมอย่างเป็นทางการที่สนามแข่ง บุนยอดกอร์ สเตเดี้ยม ทันที นัดนี้จะเป็นการคุมทีมไทยลงแข่งขันครั้งแรกของ ราเยวัช ซึ่งทำให้เป็นที่จับตาถึงระบบการเล่น และการวางตัว ก่อนที่จะแข่งขันฟุตบอลโลก 2018 รอบ 12 ทีมสุดท้าย พบ สหรัฐอาหรับเอมิเรตส์ วันที่ 13 มิ.ย. ที่สนามราชมังคลากีฬาสถาน ขณะเดียวกัน เกี่ยวกับเวลาแข่งขัน ได้มีการยืนยันว่า ปรับไปแข่งเวลา 20.00 น. ตามเวลาประเทศอุซเบกิสถาน หรือตรงกับเวลาไทย 22.00 น.",
  "url": "https://www.dailynews.co.th/sports/578033",
  "date": "2017-06-05T18:00:24.523Z"
}