{
  "id": 578044,
  "title": "ยันผลจัดอันดับเป็นทางการ \"โปรเม\"ยังไม่ขึ้นมือ1โลก | เดลินิวส์",
  "description": "\u0027โปรเม\u0027 เอรียา จุฑานุกาล ยังไม่สามารถไต่ขึ้นไปนั่งบัลลังก์นักกอล์ฟสาวมือ 1 โลกได้สำเร็จ หลังผลการจัดอันดับอย่างเป็นทางการล่าสุดคะแนนยังตามหลัง ลิเดีย โค เพียง 0.01 คะแนน\r\n",
  "keywords": "เอรียา, โปรเม, กอล์ฟ, ลิเดีย โค, มือ 1 โลก,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "เอรียา จุฑานุกาล โปรสาวขวัญใจชาวไทย ยังคงรั้งมือวางอันดับ 2 ของโลกเหมือนเดิม หลังผลการจัดอันดับโลกนักกอล์ฟหญิงล่าสุดที่ประกาศออกมาเมื่อวันจันทร์ที่ 5 มิ.ย.ยืนยันว่า ลิเดีย โค โปรสาวจากนิวซีแลนด์ ยังคงครองอันดับ 1 เป็นสัปดาห์ที่ 85 ติดต่อกันโดยมีคะแนนสะสม 8.37 คะแนนมากกว่า \"โปรเม\" ที่มี 8.36 คะแนนเพียง 0.01 คะแนนเท่านั้น      ก่อนหน้านี้มีการตีข่าวกันอย่างครึกโครมจากสื่อชั้นนำทั่วโลกรวมทั้งแอลพีจีเอว่า เอรียาจะขยับขึ้นไปยึดมือ 1 โลกแทน โค ที่ผลงานช่วงหลังไม่สู้ดีนักอย่างแน่นอนในการประกาศอันดับโลกประจำสัปดาห์นี้ ทว่าจากการคำนวนคะแนนสะสมในตาราง \"โรเล็กซ์ แรงค์กิง\" ล่าสุดกลับยังเป็น โค ที่มีคะแนนเหนือกว่าเอรียาเพียง 0.01 คะแนนดังกล่าวทำให้ \"โปรเม\" ยังคงต้องรอสานฝันในการก้าวขึ้นไปยึดบัลลังก์มือ 1 โลกต่อไป.",
  "url": "https://www.dailynews.co.th/sports/578044",
  "date": "2017-06-05T20:00:18.115Z"
}