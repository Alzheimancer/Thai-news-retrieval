{
  "id": 578084,
  "title": "สถิติชี้นักเตะแอฟริกาหัวใจวายเพียบ | เดลินิวส์",
  "description": "\u0027ราฟา\u0027 อาลัย \u0027ติโอเต\u0027 เสียชีวิตกะทันหัน เผยสถิตินักเตะแอฟริกาหัวใจวายดับคาสนามเพียบ",
  "keywords": "ติโอเต,แอฟริกา, หัวใจวาย,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "ราฟาเอล เบนิเตซ กุนซือชื่อดังชาวสเปน ออกมาร่วมแสดงความอาลัยต่อการจากไปอย่างกะทันหันของ ชี๊ค ติโอเต กองกลางทีมชาติไอวอรี โคสต์ของทีมปักกิ่ง เอนเตอร์ไพรส์ ที่จู่ๆ ก็หมดสติระหว่างฝึกซ้อมและเสียชีวิตด้วยสาเหตุที่เชื่อว่ามาโรคหัวใจวายขณะมีอายุเพียง 30 ปีเท่านั้น เบนิเตซ กล่าวถึง ติโอเต ที่ลงเล่นให้ \"สาลิกาดง\" 161 นัด ทำไป 1 ประตู ช่วยให้ทีมตามเสมอ อาร์เซนอล 4-4 ทั้งที่โดนนำไปก่อน 4-0 เมื่้อปี 2011 ว่า \"ตลอดเวลาที่ผมรู้จักเขา เขาเป็นมืออาชีพตัวจริง อุทิศตัว และเหนือสิ่งอื่นใด เขาเป็นผู้ชายที่ยอดเยี่ยม ผมขอแสดงความเสียใจไปยังครอบครัวและเพื่อนของเขา \" ทั้งนี้การเสียชีวิตของ ติโอเต ยังเพิ่มยอดนักเตะชาวแอฟริกาที่ตายอย่างกะทันหันระหว่างเล่นฟุตบอล โดยมีโรคหัวใจเป็นสาเหตุ ซามูเอล โอควาราจิ เป็นนักเตะผิวสีดังคนแรกที่เสียชีวิตระหว่างเล่นให้ไนจีเรียในฟุตบอลโลก รอบคัดเลือกกับ แองโกลา เมื่อปี 1989 เช่นเดียวกับ มาร์ก วิเวียน โฟเอ กองกลางชาวแคเมอรูน, อาเมียร์ แองเว และ เอนดูแรนซ์ ไอดาฮอร์ 2 นักเตะไนจีเรีย, เฮดี เบอร์คิสซา กองหลังตูนิเซีย, ชาสเว เอ็นโซฟา กองหน้าแซมเบีย, แพทริค อีเคง กองกลางแคเมอรูน และ มอนซ์ บรู อาพังกา กองหลังกาบอง ล้วนเสียชีวิตจากโรคหัวใจทั้งสิ้น",
  "url": "https://www.dailynews.co.th/sports/578084",
  "date": "2017-06-06T08:00:31.617Z"
}