{
  "id": 578247,
  "title": "\"ตูราน\"อำลาทีมชาติตุรกี หลังก่อเหตุทำร้ายนักข่าว | เดลินิวส์",
  "description": "\u0027ตูราน\u0027 ประกาศอำลาทีมชาติตุรกี หลังถูกโค้ชไล่ออกจากแคมป์ทีมชาติ เนื่องจากไปทำร้ายร่างกายนักข่าว",
  "keywords": "อาร์ดา ตูราน,ทีมชาติตุรกี,ฟาติห์ เตริม,นักข่าว,ฟุตบอล,ทำร้ายร่างกาย,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "อาร์ดา ตูราน ประกาศอำลาการลงเล่นให้กับทีมชาติตุรกีแล้ว เมื่อวันอังคารที่ 6 มิ.ย. ที่ผ่านมา หนึ่งชั่วโมงให้หลังจากที่เขาถูก ฟาติห์ เตริม กุนซือของทีมไล่ออกจากแคมป์ทีมชาติ เนื่องจากไปพูดจาดูหมิ่นและทำร้ายร่างกายนักข่าว ตูราน วัย 30 ปีสังกัด บาร์เซโลนา ที่ลงเล่นให้ทีมชาติตุรกีไปแล้ว 96 ครั้ง ตั้งโต๊ะแถลงข่าวถึงการอำลาทีมชาติครั้งนี้ว่า \"ผมคิดว่าเวลานั้นมาถึงแล้ว ผมต้องการจบการลงเล่นให้กับทีมชาติ\" สำหรับ ตูราน เขาถูก เตริม ไล่ออกจากแคมป์ทีมชาติตุรกี ที่กำลังฝึกซ้อมอยู่ที่ประเทศสโลวีเนีย เพื่อเตรียมทีมลงสู้ศึกฟุตบอลโลก 2018 รอบคัดเลือก โซนยุโรป ที่จะพบกับ โคโซโว ในวันอาทิตย์นี้ สาเหตุที่ ตูราน ถูกตะเพิดพ้นแคมป์ทีมชาติ เนื่องจากเขาไปทำร้ายร่างกาย บิลัล เมเซ นักข่าวร่วมชาติ หลังเกมที่ ตุรกี อุ่นเครื่องเสมอกับ มาซิโดเนีย 0-0 ที่สค็อปเย เมื่อวันจันทร์ที่ผ่านมา ซึ่งตัวเขาได้สวมปลอกแขนกัปตันทีม นำลูกทีมลงสนามแข่งขันด้วย.",
  "url": "https://www.dailynews.co.th/sports/578247",
  "date": "2017-06-06T22:05:06.628Z"
}