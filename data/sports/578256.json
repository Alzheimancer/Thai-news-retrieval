{
  "id": 578256,
  "title": "อีริคเซนรับปฏิเสธบาร์ซาไม่ลงแน่ | เดลินิวส์",
  "description": "\u0027อีริคเซน\u0027 ยอมรับว่า หากมีข้อเสนอทาบทามตัวจาก \u0027บาร์ซา\u0027 จริง คงปฏิเสธไม่ลงแน่ ๆ",
  "keywords": "คริสเตียน อีริคเซน,ไก่เดือยทอง,ทอตแนม ฮอทสเปอร์,ฟุตบอล,บาร์เซโลนา,พรีเมียร์ลีก,อังกฤษ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "คริสเตียน อีริคเซน มิดฟิลด์ทีมชาติเดนมาร์กของ \"ไก่เดือยทอง\" ทอตแนม ฮอทสเปอร์ ออกมาเปิดเผยว่า มีนักเตะแค่ไม่กี่คนบนโลกใบนี้ที่จะสามารถปฏิเสธข้อเสนอของทีมอย่าง บาร์เซโลนา ได้ ส่วนตัวเขายอมรับว่า คงเป็นเรื่องยากที่จะบอกปัด \"บาร์ซา\" ได้ หากมีการยื่นข้อเสนอขอทาบทามตัวมาจริง ๆ อีริคเซน เพิ่งตกเป็นข่าวว่า บาร์เซโลนา สนใจอยากได้ตัวไปเสริมทัพ เมื่อวันจันทร์ที่ผ่านมา ทำให้สื่อมวลชนมาสอบถามเขาถึงกรณีนี้ ซึ่งดาวเตะแดนโคนมที่โชว์ฟอร์มยิงไป 12 ประตู จ่าย 23 แอสซิสต์ให้กับ สเปอร์ ในฤดูกาล 2016-17 ที่ผ่านมา เปิดใจว่า อยากย้ายไปเล่นกับทีมเจ้าบุญทุ่ม \"บาร์เซโลนา คือสุดยอดสโมสร และผมคิดว่า คงมีนักเตะแค่ไม่กี่คนหรอกที่กล้าปฏิเสธข้อเสนอของ บาร์เซโลนา ถ้ามีความสนใจที่จริงจังเข้ามา ผมจะให้ความเห็นถึงเรื่องนี้ แต่ตอนนี้มีแค่เพียงข่าวลือ ผมยังมีสัญญากับ สเปอร์ อีก 2-3 ปี อนาคตผมต้องการลงเล่นในระดับที่สูงที่สุด นั่นคือความฝันของผม น่าจะเป็นในอีก 2-3 ปีข้างหน้า บางทีอาจเป็นการลงเล่นกับอีกสโมสรหนึ่ง หรืออาจจะเป็นกับ สเปอร์ ถ้าเราสามารถพัฒนาไปถึงจุดนั้นได้\".",
  "url": "https://www.dailynews.co.th/sports/578256",
  "date": "2017-06-07T00:00:26.077Z"
}