{
  "id": 578257,
  "title": "เอเย่นต์ยันบาโลซบเสือเหลืองซีซั่นใหม่ | เดลินิวส์",
  "description": "\u0027ไรโอลา\u0027 เอเย่นต์คนดังเผย \u0027บาโลเตลลี\u0027 จะย้ายไปไล่ล่าตาข่ายให้กับ \u0027เสือเหลือง\u0027 ในฤดูกาล 2017-18",
  "keywords": "มิโน ไรโอลา,มาริโอ บาโลเตลลี,โบรุสเซีย ดอร์ตมุนด์,ฟุตบอล,เยอรมนี,อิตาลี,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "มิโน ไรโอลา เอเย่นต์ชื่อดังของ มาริโอ บาโลเตลลี ออกมาเปิดเผยว่า กองหน้าจอมเกรียนชาวอิตาเลี่ยน จะย้ายไปไล่ล่าตาข่ายให้กับ \"เสือเหลือง\" โบรุสเซีย ดอร์ตมุนด์ ในฤดูกาลใหม่ 2017-18 ไรโอลา ให้สัมภาษณ์พิเศษกับสื่อดังแดนมะกะโรนี Calciomercato.com ว่า บาโลเตลลี จะย้ายไปเล่นที่เวทีบุนเดสลีกา เยอรมนี ในฤดูกาลหน้า \"บาโลเตลลี จะเล่นให้กับ โบรุสเซีย ดอร์ตมุนด์\" ในฤดูกาล 2016-17 ที่ผ่านมา บาโลเตลลี ลงเล่นให้กับ นีซ ในศึกลีกเอิง ฝรั่งเศส โดยยิงได้ 17 ประตู จากการลงเล่น 28 นัด แต่ นีซ กับ มาริโอ ได้ตกลงแยกทางกันหลังจบซีซั่นที่ผ่านมา ทำให้เขาสามารถย้ายไปเล่นกับ ดอร์ตมุนด์ ด้วยค่าตัวฟรี ทั้งนี้ ดอร์ตมุนด์ คาดหวังจะใช้งาน บาโลเตลลี เป็นกองหน้าตัวหลัก เพื่อแทนที่ ปิแอร์ เอเมอริค โอบาเมยอง กองหน้าทีมชาติกาบอง ที่จะย้ายออกจากทีมอย่างแน่นอนในซัมเมอร์นี้ โดยมี \"เปแอสเช\" ปารีส แซงต์-แชร์กแมง เป็นทีมเต็งที่จะได้ตัวไปร่วมทัพ.",
  "url": "https://www.dailynews.co.th/sports/578257",
  "date": "2017-06-07T00:00:44.205Z"
}