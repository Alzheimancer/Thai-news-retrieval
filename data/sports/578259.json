{
  "id": 578259,
  "title": "\"มลาเดโนวิช-วอซซี\" จูงมือพ่ายรองบ่อนร่วงเฟรนช์โอเพ่น | เดลินิวส์",
  "description": "\u0027มลาเดโนวิช-วอซซี\u0027 จูงมือกันพลาดท่าพ่ายมือรองบ่อน ตกรอบเทนนิสแกรนด์สแลม \u0027เฟรนช์ โอเพ่น\u0027 2017 ไปอย่างน่าเสียดาย",
  "keywords": "เทนนิส,แกรนด์สแลม,เฟรนช์ โอเพ่น,2017,ปารีส,ฝรั่งเศส,คริสตินา มลาเดโนวิช,แคโรไลน์ วอซเนียคกี,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "การแข่งขันเทนนิสแกรนด์สแลม \"เฟรนช์ โอเพ่น\" 2017 บนคอร์ตดิน ที่โรลังด์ การ์รอส กรุงปารีส ประเทศฝรั่งเศส เมื่อวันอังคารที่ 6 มิ.ย. ที่่ผ่านมา ในประเภทหญิงเดี่ยวรอบก่อนรองชนะเลิศ ผลปรากฏว่า คริสตินา มลาเดโนวิช นักหวดความหวังลุ้นแชมป์ของแฟนเทนนิสเจ้าถิ่น ที่เป็นมือ 13 ของรายการ พลาดท่าปราชัยต่อมือรองบ่อนจากสวิตเซอร์แลนด์ ทิเมีย บาคซินสกี ที่เป็นมือ 30 ของรายการ 2 เซตรวด 4-6, 4-6 กระเด็นตกรอบไปเป็นที่เรียบร้อย ส่วน แคโรไลน์ วอซเนียคกี อดีตมือ 1 โลกจากเดนมาร์กที่เป็นมือ 11 ของรายการ พ่ายพลิกล็อกต่อมือรองบ่อนจากลัตเวีย เยเลนา ออสตาเพนโก 1-2 เซต 6-4, 2-6, 2-6 สำหรับการแข่งขันของทั้ง 2 คู่ในรอบ 8 คนสุดท้ายหญิงเดี่ยว มีปัญหาถูกฝนตกรบกวน ทำให้ต้องหยุดพักการแข่งรอให้ฝนหยุด จึงสามารถกลับมาแข่งกันได้อีกครั้งจนจบแมตช์ อย่างไรก็ดี การที่ฝนตก ส่งผลให้การแข่งขันล่าช้า ทำให้โปรแกรมในประเภทชายเดี่ยวรอบก่อนรองชนะเลิศ 2 คู่ ระหว่าง ราฟาเอล นาดาล (สเปน, มือ 4) พบกับ พาโบล การ์เรโน บุสตา (สเปน, มือ 20) และ โนวัค ยอโควิช (เซอร์เบีย, มือ 2) พบกับ โดมินิค เธียม (ออสเตรีย, มือ 6) ต้องเลื่อนไปแข่งกันในวันพุธที่ 7 มิ.ย. แทน.",
  "url": "https://www.dailynews.co.th/sports/578259",
  "date": "2017-06-07T02:00:18.662Z"
}