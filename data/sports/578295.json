{
  "id": 578295,
  "title": "\u0027นักบุญ\u0027 ร้อง \u0027หงส์\u0027 ทาบ \u0027ฟานไดจ์ค\u0027 ผิดกฏ | เดลินิวส์",
  "description": "\u0027นักบุญ\u0027 ร้องพรีเมียร์ลีก ลิเวอร์พูล ทาบ เฟอร์กิล ฟาน ไดจ์ค แบบผิดกฏ หลังมีข่าวดาวเตะดัตช์จ่อย้ายซบ \u0027หงส์แดง\u0027 ยันสโมสรยังไม่ได้รับข้อเสนออย่างเป็นทางการแต่อย่างใด      ",
  "keywords": "นักบุญ, เซาแธมป์ตัน, เฟอร์กิล ฟาน ไดจ์ค, หงส์แดง, ลิเวอรืพูล, พรีเมียร์ลีก ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "เซาแธมป์ตัน ทีมดังในศึกพรีเมียร์ลีก อังกฤษ ออกมาร้องเรียนให้ลีกสูงสุดแดนผู้ดี ทำการสอบสวนกรณีที่ ลิเวอร์พูล ทีมคู่แข่งร่วมลีก แอบทาบทาม เฟอร์กิล ฟาน ไดจ์ค กองหลังของทีมไปเสริมทัพแบบผิดกฏ หลังมีข่าวว่าปราการหลังทีมชาติเนเธอร์แลนด์ ใกล้จะย้ายไปค้าแข้งในถิ่นแอนฟิลด์ด้วยค่าตัว 60 ล้านปอนด์ (ราว 2,400 ล้านบาท) พร้อมรับค่าเหนื่อยสัปดาห์ละ 200,000 ปอนด์ (ราว 8 ล้านบาท) เต็มที หลังจากได้คุยกับ เจอร์เกน คล็อปป์ นายใหญ่ “หงส์แดง” เรียบร้อยแล้ว        ก่อนหน้านี้ เซาแธมป์ตัน ออกมายืนยันว่าพวกเขายังไม่ได้รับข้อเสนออย่างเป็นทางการเพื่อขอซื้อนักเตะคนไหนของทีมทั้งสิ้น โดยเฉพาะในรายของ ฟาน ไดจ์ค ซึ่งพวกเขาต้องการที่จะรั้งตัวให้อยู่กับทีมต่อไป เนื่องจากนักเตะยังเหลือสัญญาค้าแข้งในถิ่น เซนต์ แมรีส์ อยู่อีก 5 ปี โดย “นักบุญ” ได้ยื่นเรื่องร้องเรียนไปยังพรีเมียร์ลีก เพื่อให้สอบสวน “หงส์แดง” ว่ามีการทาบทามตัวนักเตะแบบผิดกฏหรือไม่ ซึ่งลีกสูงสุดแดนผู้ดีได้ยืนยันแล้วว่าจะทำการสอบสวนในกรณีดังกล่าว โดยระบุว่า “เซาแธมป์ตัน ยื่นเรื่องร้องเรียน และเราก็จะตรวจสอบเรื่องนี้กับทาง ลิเวอร์พูล ต่อไป”  ",
  "url": "https://www.dailynews.co.th/sports/578295",
  "date": "2017-06-07T08:00:23.352Z"
}