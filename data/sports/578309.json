{
  "id": 578309,
  "title": "\u0027ผี\u0027 คืนบัลลังก์ทีมรวยสุดครั้งแรกในรอบ 5 ปี | เดลินิวส์",
  "description": "\u0027ผีแดง\u0027 ทวงบัลลังก์ทีมลูกหนังที่มีมูลค่าสูงสุดในโลกจากการจัดอันดับของ \u0027ฟอร์บส์\u0027 กลับมาครองเป็นครั้งแรกในรอบ 5 ปี ส่วน บาร์เซโลนา และ รีล มาดริด รั้งอันดับ 2 และ 3 ตามลำดับ ขณะที่ทีมผู้ดีติดโผท็อปเทนถึง 6 ทีม ",
  "keywords": "ผีแดง, แมนเชสเตอร์ ยูไนเต็ด, ฟอร์บส์, บาร์เซโลนา, รีล มาดริด,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "แมนเชสเตอร์ ยูไนเต็ด ยักษ์ใหญ่แห่งศึกพรีเมียร์ลีก อังกฤษ ได้รับการจัดอันดับเป็นสโมสรฟุตบอลที่มีมูลค่าสูงสุดในโลก จากการจัดอันดับของ “ฟอร์บส์” ซึ่งถือเป็นการกลับมายึดหัวตารางทีมลูกหนังที่มีมูลค่าสูงสุดในโลกจากการจัดอันดับของนิตยสารด้านการเงินชื่อดังของสหรัฐ เป็นครั้งแรกในรอบ 5 ปี        ฟอร์บส์ ระบุว่า “ผีแดง” มีมูลค่ารวมสูงถึง 2,860 ล้านปอนด์ (ราว 128,700 ล้านบาท) ขณะที่อันดับ 2 เป็น บาร์เซโลนา ยักษ์ใหญ่แห่งศึก ลา ลีกา สเปน มีมูลค่ารวมอยู่ที่ 2,820 ล้านปอนด์ (ราว 126,900 ล้านบาท) ส่วน รีล มาดริด แชมป์เก่าเมื่อปีที่แล้ว ร่วงลงมาอยู่อันดับ 3 มีมูลค่ารวม 2,770 ล้านปอนด์ (ราว 124,650 ล้านบาท) ขณะที่อันดับ 4 และ 5 เป็นของ บาเยิร์น มิวนิก และ แมนเชสเตอร์ ซิตี ตามลำดับ ซึ่งใน 10 อันดับแรกนั้น มีทีมจากพรีเมียร์ลีกติดโผถึง 6 ทีม โดยนอกจาก “ผีแดง” และ “เรือใบสีฟ้า” แล้ว ยังมี อาร์เซนอล รั้งอันดับ 6 เชลซี อยู่อันดับ 7 ลิเวอร์พูล อยู่อันดับ 8 และ ทอตแนม ฮอตสเปอร์ รั้งอันดับ 10 ส่วนอีกทีมที่ติดโผท็อปเทนคือ ยูเวนตุส ยักษ์ใหญ่จากศึกกัลโช เซเรีย อา อิตาลี รั้งอันดับ 9    ",
  "url": "https://www.dailynews.co.th/sports/578309",
  "date": "2017-06-07T14:06:51.246Z"
}