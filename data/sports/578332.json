{
  "id": 578332,
  "title": "สวาทแคทชู\"รานเกล\"ยิงกระจุย-ยันไม่ขาย\"เฉลิมพงษ์\" | เดลินิวส์",
  "description": "\u0027สวาทแคท\u0027 เปิดตัว \u0027รานเกล\u0027 ดาวยิงคนใหม่ ใส่เบอร์ 9 มั่นใจระเบิดตาข่าย แก้ปัญหาปืนฝืด \u0027เทวัญ\u0027 ยืนยัน ไม่ปล่อย \u0027เฉลิมพงษ์\u0027 กองหลังเนื้อหอมแน่นอน",
  "keywords": "รานเกล, สวาทแคท, นครราชสีมามาสด้า, ไทยลีก, เทวัญ, เปิดตัวรานเกล, เฉลิมพงษ์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "\"สวาทแคท\" นครราชสีมา มาสด้า เอฟซี ทีมในโตโยต้าไทยลีก เปิดตัวนักเตะใหม่ เปาโล รานเกล กองหน้าชาวบราซิล สู้ศึกเลก 2 ที่โรงแรมตวันนา เมื่อ 7 มิ.ย. ซึ่งเขาจะสวมหมายเลข 9 โดย นายเทวัญ ลิปตพัลลภ ประธานสโมสรนครราชสีมา กล่าวว่า จากผลงานในเลกแรก เกมรับของทีมดีอยู่แล้ว แต่มีปัญหาเรื่องการจบสกอร์ จึงดึง รานเกล เข้ามา เชื่้อว่าจะตอบโจทย์เรื่องการทำประตูได้ โดยเซ็นสัญญาครึ่งปี ค่าเหนื่อยแพงสุดในทีม ตอนนี้โควตานักเตะต่างชาติเต็มแล้ว แต่กำลังเจรจานักเตะไทย เล่นแนวรุกริมเส้นเข้ามาอีก 2 คน เป้าหมายเลก 2 พยายามอยู่อันดับเลขตัวเดียว ด้าน มิลอส โจซิช กุนซือใหญ่ กล่าวว่า กองหน้ารายนี้ มีรูปร่างสูงใหญ่ เคลื่อนที่ดี มีสถิติการจบสกอร์ที่ดีมากๆ เชื่อมั่นว่าจะทำให้ประสิทธิภาพแนวรุกดีขึ้น ส่วน รานเกล ที่เคยเล่นกับ เอสซีจี เมืองทอง ยูไนเต็ด กล่าวว่า ดีใจที่กลับมาเล่นในไทยอีกครั้ง จะพยายามทำให้ดีที่สุด และยิงให้มากที่สุด นายเทวัญ ยังกล่าวถึง เฉลิมพงษ์ เกิดแก้ว ปราการหลังของทีม ที่เพิ่งประเดิมเกมทีมชาติไทย นัดอุ่นเครื่องบุกแพ้ อุซเบกิสถาน 0-2 ว่า เป็นธรรมดาที่มีทีมมาติดต่อ แต่ เฉลิมพงษ์ อยู่กับสวาทแคทมานาน ไม่ว่าจะติดทีมชาติหรือไม่ ก็ไม่เคยคิดจะปล่อยออกจากทีมแน่นอน.",
  "url": "https://www.dailynews.co.th/sports/578332",
  "date": "2017-06-07T10:00:25.305Z"
}