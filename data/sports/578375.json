{
  "id": 578375,
  "title": "\"แป้ง\"ยิ้มได้แข้งหลักชบาแก้วหายเจ็บ | เดลินิวส์",
  "description": "\u0027มาดามแป้ง\u0027 ดีใจ นักเตะหลักบอลหญิงไทยทยอยหายเจ็บ พร้อมช่วยทีมลับแข้ง \u0027ไต้หวัน\u0027 2 นัด 10 กับ 12 มิ.ย.นี้",
  "keywords": "มาดามแป้ง บอลไทย ทีมชาติ ชบาแก้ว นวลพรรณ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "\"มาดามแป้ง\" นวลพรรณ ล่ำซำ ผู้จัดการทีมฟุตบอลหญิงทีมชาติไทย กล่าวว่า ก่อนเกมอุ่นเครื่องกับ ไต้หวัน 2 นัด วันที่ 10 และ 12 มิ.ย. เวลา 18.00 น. ที่แพท สเตเดี้ยม ทีมได้รับข่าวดี หลังผลตรวจและการทดสอบนักเตะตัวหลัก อย่าง ณัฐกานต์ ชินวงษ์ กองหลังคนสำคัญ, นิภาวรรณ ปัญโญสุข มิดฟิลด์ดาวรุ่ง, วารุณี เพ็ชรวิเศษ ตัวริมเส้นด้านขวา รวมทั้ง ดวงนภา ศรีตะลา สามารถกลับมาฝึกซ้อมและสามารถลงช่วยเกมไต้หวันได้ ทำให้โค้ชมีทางเลือกมากขึ้น “จริงๆ ทีมฟุตบอลหญิงเราไม่ได้มีตัวเลือกมากนัก การที่นักเตะตัวหลักทยอยหายเจ็บและกลับมาอย่างรวดเร็ว ก็ถือเป็นโชคดีของทีมสำหรับการเตรียมพร้อมระยะยาวทั้งซีเกมส์ และชิงแชมป์เอเชีย รอบสุดท้าย และสำหรับโค้ชที่จะเลือกใช้นักเตะให้เหมาะกับรูปเกมที่หลากหลาย ตนเชื่อว่าน้องๆ จะกลับมาสร้างสีสันให้กับเกมของเราได้มากขึ้น ซึ่งคงต้องประเมินความพร้อมของน้องๆ ทุกคนก่อนการแข่งขันอีกครั้ง” มาดามแป้ง กล่าวเพิ่มเติม  ",
  "url": "https://www.dailynews.co.th/sports/578375",
  "date": "2017-06-07T14:00:36.013Z"
}