{
  "id": 578440,
  "title": "นาดาลลิ่วตัดเชือก/โนเลร่วงเฟรนช์โอเพ่น | เดลินิวส์",
  "description": "\r\n\r\n\u0027ราฟาเอล นาดาล\u0027 ผ่านเข้ารอบตัดเชือกเฟรนช์ โอเพ่นแบบไม่เหนื่อยมากนัก หลังชนะผ่าน \u0027ปาโบล การ์เรโน-บุสตา\u0027 ที่บาดเจ็บจนต้องขอยอมแพ้ในช่วงต้นเซต 2 ส่วน \u0027โนวัค ยอโควิช\u0027 ตกรอบเรียบร้อย",
  "keywords": "นาดาล, เฟรนช์ โอเพ่น, ยอโควิช,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "ศึกเทนนิสแกรนด์สแลมลำดับ 2 ของปี \"เฟรนช์ โอเพ่น\" ที่กรุงปารีส ประเทศฝรั่งเศส เมื่อวันพุธที่ผ่านมา ในประเภทชายเดี่ยวรอบก่อนรองชนะเลิศ ราฟาเอล นาดาล มือ 4 จากสเปน ผ่านเข้ารอบตัดเชือกแบบไม่เหนื่อยมากนัก หลังชนะผ่าน ปาโบล การ์เรโน-บุสตา เพื่อนร่วมชาติ 6-2, 2-0 โดยการ์เรโน-บุสตามีอาการบาดเจ็บกล้ามเนื้อจนต้องขอยอมแพ้ในช่วงต้นเซต 2      ส่วน โนวัค ยอโควิช แชมป์เก่า และมือ 2 ของรายการจากเซอร์เบีย จอดป้ายเรียบร้อย หลังโดน โดมินิก เธียม มือ 6 จากออสเตรีย ต้อนไปขาดลอย 3 เซตรวด 7-6 (7-5), 6-3, 6-0 โดย เธียม จะผ่านเข้าไปดวลกับ นาดาล ในรอบรองชนะเลิศต่อไป นาดาล ซึ่งกำลังจะมีอายุครบ 31 ปีในวันเสาร์นี้ ออกมาให้สัมภาษณ์หลังจบการแข่งขันว่า \"ผมกำลังเล่นได้ดี ผมกำลังมุ่งไปข้างหน้า เธียมเป็นคู่ต่อสู้สุดหิน ผมหวังว่าผมจะไม่แพ้เขา ผมชนะในบาร์เซโลนา แต่แพ้เขาที่โรม ถ้าผมเล่นได้ดี ผมหวังว่าจะสามารถเข้าชิงชนะเลิศได้\".  ",
  "url": "https://www.dailynews.co.th/sports/578440",
  "date": "2017-06-07T18:00:22.707Z"
}