{
  "id": 578466,
  "title": "หงส์ขอโทษนักบุญ-ยันเลิกสนฟานไดค์ | เดลินิวส์",
  "description": "\r\n\r\n\u0027หงส์แดง\u0027 ไม่ยื้อแถลงการณ์ขอโทษ \u0027เซาแธมป์ตัน\u0027 กรณีซุ่มจีบ \u0027เวอร์จิล ฟาน ไดค์\u0027 แล้ว พร้อมยันเลิกสนใจกองหลังดัตช์เรียบร้อย",
  "keywords": "ลิเวอร์พูล, เซาแธมป์ตัน, ฟาน ไดค์, พรีเมียร์ลีก,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "ลิเวอร์พูล ทีมดังแห่งศึกพรีเมียร์ลีก อังกฤษ แถลงการณ์ขอโทษ เซาแธมป์ตัน สโมสรเพื่อนร่วมลีกกรณีแอบตามจีบ เวอร์จิล ฟาน ไดค์ กองหลังชาวดัตช์ ให้ย้ายไปค้าแข้งยังถิ่น แอนฟิลด์ โดยไม่แจ้งให้ \"นักบุญ\" ทราบ พร้อมยืนยันพวกเขาได้ยุติความสนใจในตัวปราการหลังรายนี้แล้ว ก่อนหน้านี้เมื่อวันอังคารที่ผ่านมา เซาแธมป์ตัน ได้ร้องเรียนไปยังพรีเมียร์ลีกให้ลงมาสอบสวนเรื่องนี้ หลังเชื่อว่า ลิเวอร์พูลติดต่อฟาน ไดค์ให้ย้ายไปร่วมทีมแบบผิดกฎ กระนั้นเชื่อว่าเรื่องทุกอย่างน่าจะยุติลงด้วยดี และพรีเมียร์ลีกก็ไม่น่าจะมีมาตรการลงโทษใดๆตามมา หลัง \"หงส์แดง\" ออกแถลงการณ์ขอโทษดังกล่าว \"ลิเวอร์พูลขอแสดงความเสียใจกับข่าวลือที่ปรากฎตามสื่อต่างๆเกี่ยวกับเซาแธมป์ตัน และเกี่ยวกับการย้ายสังกัดของนักเตะระหว่าง 2 สโมสร เราอยากขอโทษเจ้าของทีม, ผู้บริหาร และแฟนบอลของเซาแธมป์ตันสำหรับความเข้าใจผิดทุกอย่างเกี่ยวกับ เวอร์จิล ฟาน ไดค์ เราเคารพในจุดยืนของเซาแธมป์ตัน และขอยืนยันว่าเราได้ยุติความสนใจในตัวนักเตะรายนี้แล้ว\" แถลงการณ์ของลิเวอร์พูลระบุ.  ",
  "url": "https://www.dailynews.co.th/sports/578466",
  "date": "2017-06-07T22:00:16.619Z"
}