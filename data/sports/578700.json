{
  "id": 578700,
  "title": "\u0027พูลิซิช\u0027 โวลั่น \u0027มะกัน\u0027 บุกทุบ \u0027จังโก้\u0027 | เดลินิวส์",
  "description": "คริสเตียน พูลิซิช ประกาศกร้าว มั่นใจ สหรัฐ บุกล้างตาคว้าชัยเหนือ เม็กซิโก ถึงถิ่น ในเกมคัดบอลโลกวันอาทิตย์นี้ หลังเพิ่งระเบิดฟอร์มเหมา 2 พา \u0027พญาอินทรี\u0027 เปิดรังทุบ ตรินิแดด แอนด์ โตเบโก เมื่อวันพฤหัสบดีที่ผ่านมา ",
  "keywords": "คริสเตียน พูลิซิช, สหรัฐอเมริกา, เม็กซิโก, อัซเตกา สเตเดี้ยม, ฟุตบอลโลก 2018, คอนคาเคฟ, ตรินิแดด แอนด์ โตเบโก ,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "คริสเตียน พูลิซิช มิดฟิลด์ดาวรุ่งทีมชาติสหรัฐอเมริกา ออกมาแสดงความมั่นใจว่าทัพนักเตะ “พญาอินทรี” จะบุกไปเอาชนะคู่ปรับตลอดกาลอย่าง เม็กซิโก ได้ถึงถิ่น อัซเตกา สเตเดี้ยม เป็นครั้งแรกในประวัติศาสตร์ ในศึกฟุตบอลโลก 2018 รอบคัดเลือก โซนคอนคาเคฟ ในวันอาทิตย์ที่ 11 มิ.ย. นี้ หลังจากก่อนหน้านี้ ทัพนักเตะจากแดนลุงแซมยังไม่เคยบุกไปคว้าชัยได้ที่ชามอ่างยักษ์บ้านของทีม “จังโก้” เลยแม้แต่ครั้งเดียว แถมเพิ่งพ่ายทีมคู่ปรับคาบ้าน 1-2 ในเกมล่าสุดที่เจอกันก่อนหน้านี้ด้วย        ดาวเตะ โบรุสเซีย ดอร์ตมุนด์ ซึ่งเพิ่งโชว์ฟอร์มยิงคนเดียว 2 ประตู ช่วยให้ทีมเปิดบ้านเชือด ตรินิแดด แอนด์ โตเบโก เมื่อวันพฤหัสบดีที่ผ่านมานั้น กล่าวว่า “การบุกไปเยือน เม็กซิโก มันน่าจะเป็นเกมที่หนัก แต่เราต้องการที่จะล้างแค้นพวกเขา หลังจากเกมก่อนหน้านี้เราเคยแพ้พวกเขาคาบ้าน เรากำลังมีความมั่นใจมาก ๆ ก่อนที่จะบุกไปเยือนพวกเขา และเราก็มั่นใจด้วยว่าจะกลับออกมาพร้อมกับชัยชนะ” ",
  "url": "https://www.dailynews.co.th/sports/578700",
  "date": "2017-06-09T08:04:25.633Z"
}