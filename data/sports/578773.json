{
  "id": 578773,
  "title": "\u0027ซานเชซ\u0027 ชี้อนาคตฝากไว้ในมือเอเย่นต์ | เดลินิวส์",
  "description": "แฟน “ปืนใหญ่” หายใจไม่ทั่วท้อง! อเล็กซิส ซานเชซ เผย อนาคตค้าแข้งเวลานี้ฝากไว้ในมือเอเย่นต์ ส่วนตัวเองขอโฟกัสกับทีมชาติชิลี ในศึก คอนเฟเดอเรชั่นส์ คัพ เท่านั้น ",
  "keywords": "ปืนใหญ่, อาร์เซนอล, อเล็กซิส ซานเชซ, ทีมชาติชิลี, คอนเฟเดอเรชั่นส์ คัพ, เฟอร์นานโด เฟลิเซวิช, เอเย่นต์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "อเล็กซิส ซานเชซ แนวรุกคนสำคัญของ อาร์เซนอล ยักษ์ใหญ่แห่งศึกพรีเมียร์ลีก อังกฤษ ออกมาระบุว่าอนาคตการค้าแข้งของเขาจะเป็นอย่างไรต่อไปนั้น ขึ้นอยู่กับ เฟอร์นานโด เฟลิเซวิช เอเย่นต์ส่วนตัว ซึ่งกำลังอยู่ในระหว่างการเจรจาเรื่องสัญญาฉบับใหม่กับ “ปืนใหญ่” หลังสัญญาฉบับปัจจุบันของเจ้าตัวในถิ่น เอมิเรตส์ สเตเดี้ยม เหลืออยู่แค่ปีเดียว ขณะที่ บาเยิร์น มิวนิก, เชลซี รวมถึง แมนเชสเตอร์ ซิตี ต่างมีข่าวว่าสนใจคว้าตัวดาวเตะทีมชาติชิลีไปเสริมทัพในช่วงซัมเมอร์นี้         ดาวเตะทีมชาติชิลี ซึ่งอยู่ในระหว่างการเก็บตัวฟิตซ้อมกับทีมชาติ เพื่อเตรียมความพร้อมทำศึก ฟีฟ่า คอนเฟเดอเรชั่นส์ คัพ ที่ประเทศรัสเซีย ระหว่างวันที่ 17 มิ.ย. ถึง 2 ก.ค. นี้ กล่าวว่า “ผมกำลังรอดูว่าเอเย่นต์ส่วนตัวของผมจะทำอะไรได้บ้าง ส่วนตัวผมตอนนี้ขอมีสมาธิกับการสู้ศึก คอนเฟเดอเรชั่นส์ คัพ ที่รัสเซีย ซึ่งผมพยายามจะทำผลงานให้ได้ดี ความเป็นจริงก็คือเอเย่นต์ของผมจะเป็นคนจัดการ เขามีความเชี่ยวชาญ และเขาจะคุยกับสโมสรเพื่อมองหาตัวเลือกที่ดีที่สุดให้กับผม แต่ตอนนี้ผมคำนึงถึงแต่เรื่องของทีมชาติเท่านั้น” ",
  "url": "https://www.dailynews.co.th/sports/578773",
  "date": "2017-06-09T14:07:37.926Z"
}