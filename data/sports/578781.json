{
  "id": 578781,
  "title": "\u0027ราโอนิช\u0027 แยกทางโค้ชหลังร่วง \u0027เฟรนช์โอเพ่น\u0027 | เดลินิวส์",
  "description": "มิลอส ราโอนิช ประกาศแยกทางกับ ริชาร์ด ครายจิเชค แล้ว ทั้งที่เพิ่งร่วมงานกันมาแค่ 6 เดือน หลังตกรอบ 16 คนศึก เฟรนช์ โอเพ่น ",
  "keywords": "มิลอส ราโอนิช, เฟรนช์ โอเพ่น, โค้ช, ริชาร์ด ครายจิเชค, ปาโบล การ์เรโน บุสตา,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "มิลอส ราโอนิช นักเทนนิสหนุ่มมือ 6 ของโลกจากแคนาดา ประกาศแยกทางกับ ริชาร์ด ครายจิเชค โค้ชชาวเนเธอร์แลนด์ เป็นที่เรียบร้อยแล้ว หลังนักหวดวัย 26 ปี พลิกล็อกพ่าย ปาโบล การ์เรโน บุสตา มือ 21 ของโลกจากสเปน ตกรอบ 16 คนสุดท้ายในศึก เฟรนช์ โอเพ่น เมื่อช่วงสัปดาห์ที่ผ่านมา       ราโอนิช เพิ่งแต่งตั้ง ครายจิเชค อดีตแชมป์วิมเบิลดัน เข้ามาเป็นโค้ชเมื่อเดือนธันวาคมปีที่แล้ว โดยที่ผ่านมาเจ้าตัวทำผลงานเข้าถึงรอบชิงชนะเลิศได้ 2 รายการ แต่ยังไม่มีแชมป์ติดมือในฤดูกาลนี้ ก่อนที่จะตัดสินใจแยกทางกันในที่สุดหลังตกรอบ เฟรนช์ โอเพ่น โดยนักหวดชาวแคนาดา กล่าวว่า “การตัดสินใจครั้งนี้เราเห็นพ้องต้องกัน ผมอยากขอบคุณ ริชาร์ด ที่เข้ามาช่วยปรับปรุงเกมการเล่นของผม และอยากขอบคุณสำหรับความทุ่มเทและความเป็นมืออาชีพของเขาด้วย”  ",
  "url": "https://www.dailynews.co.th/sports/578781",
  "date": "2017-06-09T14:00:30.771Z"
}