{
  "id": 578834,
  "title": "นาดาลทะลุชิงสแตนศึกเฟรนช์โอเพ่น | เดลินิวส์",
  "description": "\r\n\r\n\u0027ราฟาเอล นาดาล\u0027 มาตามนัด หลังทุบ \u0027โดมินิก ธีม\u0027 ยับเยิน 3 เซตรวดลิ่วชิงดำ \u0027สแตน วาวรินกา\u0027 ศึกเทนนิสเฟรนช์ โอเพ่น\r\n",
  "keywords": "นาดาล, วาวรินกา, เทนนิส, เฟรนช์ โอเพ่น,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "ศึกเทนนิสแกรนด์สแลมที่ 2 ของปี \"เฟรนช์ โอเพ่น 2017\" ที่สนามโรลังด์ การ์โรส กรุงปารีส ประเทศฝรั่งเศส เมื่อวันศุกร์ที่ผ่านมา ในประเภทชายเดี่ยวรอบรองชนะเลิศ ราฟาเอล นาดาล อดีตแชมป์ 9 สมัย และมือ 4 ของรายการจากสเปน แร็กเกตร้อนฉ่า หลังจัดการสอนเชิง โดมินิก ธีม มือ 6 จากออสเตรีย ไปอย่างเหนือชั้น 3 เซตรวด 6-3, 6-4, 6-0 ลอยลำเข้าสู่รอบชิงดำรายการนี้เป็นสมัยที่ 10 ขณะที่ในรอบชิงชนะเลิศ นาดาล จะดวลแร็กเกตกับ สแตน วาวรินกา มือ 3 ของรายการ และอดีตแชมป์ปี 2015 จากสวิตเซอร์แลนด์ ที่เอาชนะ แอนดี เมอร์เรย์ มือ 1 จากสหราชอาณาจักร มา 3-2 เซต 6-7 (6-8), 6-3, 5-7, 7-6 (7-3), 6-1 โดยใช้เวลาแข่งขันทั้งสิ้น 4 ชั่วโมง 34 นาที สำหรับสถิติที่น่าสนใจก่อนที่ทั้งคู่จะลงหวดกันในรอบชิงชนะเลิศวันอาทิตย์นี้ก็คือ นาดาล ยังไม่เคยแพ้เลยตลอดการผ่านเข้าชิงดำเฟรนช์ โอเพ่น 9 ครั้งก่อนหน้านี้ ส่วน วาวรินกา ก็ชนะรวดในการผ่านเข้าชิงดำแกรนด์สแลมทั้ 3 ครั้งคือออสเตรเลียน โอเพ่น ปี 2014 ที่พบกับ นาดาล, เฟรนช์ โอเพ่น ปี 2015 ที่พบกับ โนวัค ยอโควิช และยูเอส โอเพ่น ปี 2016 ที่พบกับ ยอโควิช.  ",
  "url": "https://www.dailynews.co.th/sports/578834",
  "date": "2017-06-09T22:00:18.797Z"
}