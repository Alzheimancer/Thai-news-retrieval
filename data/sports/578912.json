{
  "id": 578912,
  "title": "อินเตอร์โก่งราคาเปริซิช 44 ล้านปอนด์ | เดลินิวส์",
  "description": "\u0027ผีแดง\u0027 เจอเรียกราคา 44 ล้านปอนด์ ถึงจะได้ \u0027เปริซิช\u0027 ",
  "keywords": "เปริซิช,แมนฯ ยู,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "สำนักข่าว \"สกาย สปอร์ตส\" รายงานว่า \"งูใหญ่\" อินเตอร์ มิลาน ต้องการเงิน 44 ล้านปอนด์ (ราว 1,980 ล้านบาท) ถึงจะยอมขาย อีวาน เปริซิช ตัวรุกทีมชาติโครเอเชียให้กับ \"ผีแดง\" แมนฯ ยูไนเต็ด ที่อยากได้ไปเสริมทัพฤดูกาลหน้า     เป็นที่เข้าใจว่า แมนฯ ยูไนเต็ด ได้ยื่นข้อเสนอซื้อไปแล้ว 36 ล้านปอนด์ (ราว 1,620 ล้านบาท) แต่โดนยันกลับมา เนื่องจาก ลูเชียโน สปัลเล็ตติ กุนซือคนใหม่ยังต้องการเก็บ เปริซิช เอาไว้ เว้นแต่ว่า แมนฯ ยูฯ จะยอมจ่ายตามข้อเสนอที่เรียกร้อง      เปริซิช ที่ย้ายมาจาก โวล์ฟสบวร์ก เมื่อปี 2015 โชว์ฟอร์มได้อย่างโดดเด่นเมื่อทำไป 10 ประตู 6 แอสซิสต์ เมื่อฤดูกาลที่ผ่านมา และยังเหลือสัญญาในถิ่นจูเซปเป เมซซา อีก 3 ปี",
  "url": "https://www.dailynews.co.th/sports/578912",
  "date": "2017-06-10T12:07:52.447Z"
}