{
  "id": 578984,
  "title": "เคนซัดทดเจ็บช่วยผู้ดีไล่เจ๊าตาร์ตันหืดจับ | เดลินิวส์",
  "description": "\u0027เคน\u0027 ซัดประตูช่วงทดเจ็บ ช่วย \u0027สิงโตคำราม\u0027 ไล่ตามตีเจ๊า \u0027ตาร์ตัน\u0027 ชนิดหืดจับ 2-2",
  "keywords": "ฟุตบอลโลก,2018,สกอตแลนด์,อังกฤษ,สิงโตคำราม,ตาร์ตัน,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "sports",
  "content": "ศึกฟุตบอลโลก 2018 รอบคัดเลือก โซนยุโรป กลุ่ม F เมื่อวันเสาร์ที่ 10 มิ.ย. ที่ผ่านมา \"ตาร์ตัน\" สกอตแลนด์ เปิดสนามแฮมป์เดน พาร์ค ในเมืองกลาสโกว์ ต้อนรับการมาเยือนของชาติบ้านพี่เมืองน้อง \"สิงโตคำราม\" อังกฤษ ผลการแข่งขันปรากฏว่า เสมอกันไปอย่างสุดสนุกตื่นเต้น 2-2 เกมนี้ อังกฤษ ขึ้นนำไปก่อน 1-0 จากประตูของ อเล็กซ์ อ็อกซ์เลด-แชมเบอร์เลน ในนาที 70 แต่ สกอตแลนด์ ไม่ยอมแพ้ มาได้ 2 ประตูติด ๆ กันในช่วงท้ายเกมแซงขึ้นนำ 2-1 อย่างเหลือเชื่อ จากการยิงฟรีคิกสุดสวย 2 ครั้งซ้อนของ เลกห์ กริฟฟิธส์ ในนาที 87 และ 90 ทำท่าว่าจะคว้าชัยไปครองได้สำเร็จ อย่างไรก็ดี ช่วงทดเวลาบาดเจ็บ อังกฤษ สวมบทตายยาก มาได้ประตูตีเสมอ 2-2 จากการยิงของ แฮร์รี เคน ทำให้ต้องแบ่งแต้มกันไป โดย อังกฤษ ลงเตะ 6 นัด ชนะ 4 เสมอ 2 ยังแพ้ไม่เป็น มี 14 คะแนน นำเป็นจ่าฝูงของกลุ่ม ส่วน สกอตแลนด์ ลงเตะ 6 นัด ชนะ 2 เสมอ 2 แพ้ 2 มี 8 คะแนน รั้งอันดับที่ 4 ของกลุ่ม ส่วนผลอีกหนึ่งคู่ในกลุ่มนี้ สโลวีเนีย ชนะ มอลตา 2-0 ผลในกลุ่มอื่น ๆ กลุ่ม C อาเซอร์ไบจัน แพ้ ไอร์แลนด์เหนือ 0-1, กลุ่ม E คาซัคสถาน แพ้ เดนมาร์ก 1-3.",
  "url": "https://www.dailynews.co.th/sports/578984",
  "date": "2017-06-10T23:02:45.664Z"
}