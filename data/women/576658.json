{
  "id": 576658,
  "title": "สาวๆอย่าหลงเชื่อ!! \u0027ชุดชั้นในลดน้ำหนัก-รักษาโรค\u0027 | เดลินิวส์",
  "description": "ใครที่กำลังลังเลใจกับการตัดสินใจเลือกซื้อชุดชั้นในลดน้ำหนักฟังทางนี้ “เดลินิวส์ออนไลน์” มีคำแนะนำดีๆ มาฝากกันจะได้ไม่ตกเป็นเหยื่อโฆษณาชวนเชื่อ เสียทั้งเงินแถมได้โรคร้ายกลับมาอีกหลายโรคเลยค่ะ",
  "keywords": "ชุดชั้นในลดน้ำหนัก-รักษาโรค,ชุดชั้นในลดความอ้วน,ชุดชั้นในแก้หน้าท้องลาย,โฆษณาชวนเชื่อ,Fda Thai,เดลินิวส์ออนไลน์,เดลินิวส์,เดลินิวส์ออนไลน์,เดลินิวส์วันนี้,ข่าวเดลินิวส์ออนไลน์,ข่าวเดลินิวส์ล่าสุด,ข่าว,ข่าวด่วน,ข่าววันนี้,ข่าวร้อน,ข่าวบันเทิง,ข่าวเด่นวันนี้,ข่าวดารา,ข่าวล่าสุด,คลิป,คลิปด่วน,คลิปข่าว,คลิปร้อน,คลิปฮอต,ท่องเที่ยว,สกู๊ปพิเศษ,ไลฟ์สไตล์,lifestyle,ความงาม,เรื่องย่อละคร,เทคนิค,ดวง,ตรวจหวย,special scoop,dailynews,เซ็กซ์,ไอที,ทิป,ยานยนตร์,หนังสือพิมพ์,สาระน่ารู้,ข่าวล่าสุด,สุขภาพ,แต่งบ้าน,อาหาร,แฟชั่น",
  "category": "women",
  "content": "เดี๋ยวนี้มีโฆษณาชวนเชื่อแชร์กันออกมามากมาย ไม่ว่าจะเป็นอุปกรณ์ทำอาหารสำหรับคุณแม่บ้านที่โด่งดังเป็นกระแสข่าวครึกโครม เครื่องออกกำลังกายสารพัดประโยชน์ หรือแม้กระทั่งโฆษณา “ชุดชั้นในลดความอ้วนและรักษาโรค” ที่บอกว่า...ผลิตจากเส้นใยไลคร่า 100% ออกแบบโดยหมอจีนด้วยหลักการฝังเข็ม เมื่อสวมใส่ชุดชั้นในนี้เป็นเวลา 8 ชั่วโมงติดต่อกัน เสมือนได้ออกกำลังกาย 1 ชั่วโมง ใส่แล้วช่วยลดความอ้วน กระชับสัดส่วน ช่วยบรรเทาอาการปวดท้อง ปวดไมเกรน ช่วยให้กระดูกสันหลังไม่เคลื่อนผิดตำแหน่ง รักษาไซนัสและริดสีดวงให้หายได้ แก้หน้าท้องลาย โอ๊ววว...แม่เจ้า...แก้หน้าท้องลายด้วย...วิเศษขนาดนี้มีจริงๆ หรือ?? แน่นอนว่า...ข้อความโฆษณาเหล่านี้ล้วนเป็นคำโฆษณาโอ้อวดสรรพคุณเกินจริงทั้งสิ้น!! สาวๆ เชื่อคำโฆษณาเหล่านี้กันหรือเปล่าค่ะ??? ถ้ายังลังเล “เดลินิวส์ออนไลน์” ขอเฉลยความจริงดังนี้ค่ะ...การสวมใส่ชุดชั้นในดังกล่าวข้างต้น เปรียบเสมือนเป็นการใส่เสื้อผ้าที่บีบรัดมากจนเกินไป ยิ่งหากใส่เป็นเวลานานๆ และต่อเนื่องกัน จะส่งผลให้เลือดในร่างกายไหลเวียนไม่สะดวก เกิดแผลกดทับได้ และที่น่ากลัวไปกว่านั้นยังอาจทำให้บริเวณแขน-ขามีอาการบวม และเป็นเส้นเลือดขอดอักเสบ ดังนั้นอย่าได้หลงเชื่อคำโฆษณาดังกล่าวอีก เพราะนอกจากจะทำให้เสียเงินโดยเปล่าประโยชน์และขาดโอกาสในการรักษาโรคที่ถูกต้องแล้ว ยังอาจทำให้ต้องเผชิญกับโรคร้ายที่อาจตามอีกด้วย วิธีในการลดความอ้วนที่ดีที่สุด คือ การออกกำลังกายอย่างสม่ำเสมอ รับประทานอาหารให้ครบ 5 หมู่ และเลือกรับประทานอาหารที่มีไขมันต่ำ เช่น ผักและผลไม้เพื่อช่วยเกี่ยวกับระบบขับถ่าย เพียงเท่านี้ก็จะได้รูปร่างที่ดีและมีสุขภาพที่แข็งแรงแล้วค่ะ ขอขอบคุณข้อมูลจากเฟซบุ๊ก Fda Thai",
  "url": "https://www.dailynews.co.th/women/576658",
  "date": "2017-06-03T18:48:25.227Z"
}